url,tag,author,updated_date,title,contents
https://www.pv-magazine.it/2023/04/03/solarpower-europe-tempi-di-ritorno-dellinvestimento-nel-fotovoltaico-su-tetto-intorno-ai-20-anni/,"BATTERIE,INSTALLAZIONI E IMPIANTI,MERCATI & POLITICHE,STOCCAGGIO,SVILUPPI DI MERCATO,EUROPA OCCIDENTALE,GERMANIA,ITALIA,SPAGNA",BEATRIZ SANTOS,"APRILE 3, 2023",SolarPower Europe: tempi di ritorno dell’investimento nel fotovoltaico su tetto intorno ai 20 anni,"SolarPower Europe (SPE) ha incluso un’analisi dei tempi di ammortamento del fotovoltaico residenziale nel 2022 in un rapporto recentemente pubblicato sull’effetto simbiotico del solare su tetto e delle pompe di calore.
La modellizzaziome energetica, condotta dalla società di consulenza tedesca Energy Brainpool, prende in considerazione tre diversi scenari. Uno scenario chiamato “dumping fossil” prevede che la domanda globale di gas diminuisce drasticamente, portando a bassi prezzi dei combustibili fossili. Un secondo scenario chiamato “new normal” prevede che i prezzi del gas rimangono ai livelli attuali. Inoltre, è stato preso in considerazione uno scenario chimato “return to crisis”, in cui i prezzi del gas tornano ai prezzi elevati dell’autunno 2021. Le ipotesi sulle potenze degli impianti fotovoltaici residenziali sono di 8 kW in Germania e di 7 kW in Spagna e Italia.
Il modello indica tempi di ammortamento del fotovoltaico di circa 18 anni in Germania, 19 in Spagna e 14 in Italia, nello scenario “new normal”. Lo scenario “dumping fossil” mostra tempi di ritorno dell’investimento rispettivamente di 20, 25 e 17 anni. Il solare su tetto ha il tempo di ritorno più basso nello scenario di “return to crisis”, con 17 anni in Germania, 12 anni in Italia e 11 anni in Spagna.
“Siamo rimasti sorpresi dai risultati relativi ai tempi di ritorno dell’investimento, poiché spesso si sente dire che il tempo di ritorno dell’investimento è inferiore a 10 anni”, ha dichiarato Christophe Lits, analista di mercato di SolarPower Europe, a pv magazine. “Il modello tiene conto di tutto a partire dal 2022: il prezzo dell’investimento, il prezzo dell’elettricità, i tassi di interesse, le tariffe, gli schemi di sconto. Non c’è una scienza per calcolare il tempo di ammortamento, ma abbiamo considerato quanto si è pagato per il sistema fotovoltaico e la sua installazione e quanta elettricità dalla rete non si è dovuta acquistare. Poi abbiamo considerato quanti anni di questi risparmi sarebbero serviti per eguagliare il prezzo totale dell’investimento”.
Secondo Liets, tre fattori principali hanno contribuito agli elevati tempi di ammortamento del fotovoltaico nel 2022: l’elevato CAPEX, ipotizzato a 1.600 euro/kW esclusa l’imposta sul valore aggiunto, i prezzi più bassi dell’elettricità negli anni successivi al 2022 e gli elevati tassi di interesse per coloro che utilizzano prestiti per acquistare l’impianto fotovoltaico.
“Quando parliamo con gli installatori dei tempi di ritorno dell’investimento, non considerano tutte le differenze di sovvenzioni o di aumento dei prezzi del CAPEX, ma guardano fondamentalmente a quanta elettricità si risparmia installando il fotovoltaico. Quando si guarda più in dettaglio, i risultati sono più precisi”, ha detto Lits, in riferimento alla netta differenza tra il tempo di ritorno dell’investimento spesso suggerito di 10 anni e i risultati dell’analisi.
Dopo la pubblicazione del rapporto, SolarPower Europe ed Energy Brainpool hanno condotto anche un’analisi di sensibilità dei tempi di ammortamento con valori di CAPEX diversi.
“Per valori di CAPEX visti quattro o due anni fa, nell’intervallo di 1.200 euro/kW o addirittura 1.000 euro/kW in Spagna, i tempi di ritorno dell’investimento tornano a essere di circa 10 anni in Germania e di sette in Spagna”, ha dichiarato Lits.
Il rapporto conclude che il sostegno alle spese di investimento è fondamentale per ridurre i tempi di ammortamento “in un contesto inflazionistico con alti tassi di interesse e alti costi del lavoro”. Propone diversi modi per gli Stati membri di fornire un sostegno alle spese di investimento, evidenziando che un sostegno del 30% alle spese di investimento riduce i tempi di ammortamento per il fotovoltaico e le pompe di calore di sei-otto anni in Germania, Italia e Spagna.
I presenti contenuti sono tutelati da diritti d’autore e non possono essere riutilizzati. Se desideri collaborare con noi e riutilizzare alcuni dei nostri contenuti, contatta: editors@pv-magazine.com."
https://www.pv-magazine.it/2023/04/03/i-prezzi-dei-moduli-cinesi-scenderanno-del-15-dal-quarto-trimestre-2022-al-quarto-trimestre-2023/,"MERCATI & POLITICHE,MODULI,SVILUPPI DI MERCATO,WORLD",LÍVIA NEVES,"APRILE 3, 2023",I prezzi dei moduli cinesi scenderanno del 15% dal quarto trimestre 2022 al quarto trimestre 2023,"L’ultima previsione dei prezzi del fotovoltaico della società di consulenza Clean Energy Associates prevede che i prezzi dei moduli in Cina scenderanno di circa il 15% dal quarto trimestre del 2022 al quarto trimestre del 2023, a causa del continuo calo dei prezzi del polisilicio.
La società ha, inoltre, affermato che dal 2023 al 2024 i prezzi del TOPCon rimarranno più alti del PERC.
“Ciò si deve al fatto che si stanno avviando molte nuove linee di produzione di celle che dovranno essere calibrate, limitando la crescita della disponibilità di TOPCon”, ha dichiarato CEA.
Tuttavia, ha aggiunto che prevede che la differenza di prezzo tra le due tecnologie si ridurrà a partire dal 2024, “man mano che i moduli TOPCon diventeranno i prodotti predefiniti per gli impianti utility-scale”. L’azienda prevede però che rimarrà un certo divario di prezzo tra TOPCon e PERC, “poiché la crescente adozione della tecnologia TOPCon farà sì che la PERC venga offerta a un prezzo sempre più scontato fino al suo ritiro”.
Il rapporto mostra che entro il primo trimestre del 2025, i moduli TOPCon monofacciali e con backsheet costeranno quanto i moduli PERC bifacciali a doppio vetro con celle da 210 mm. Secondo il rapporto, inoltre, tra il primo trimestre del 2024 e il primo trimestre del 2025, i prezzi dei moduli in Cina scenderanno in media del 6%.
Secondo CEA, inoltre, tra il 2022 e il 2027 la capacità produttiva globale del fotovoltaico lungo tutta la catena di fornitura subirà una rapida crescita, con il raddoppio delle capacità nelle fasi lingotto/wafer e il potenziale quadruplicarsi nel caso del polisilicio. Secondo CEA, questa capacità di produzione rimarrà fortemente concentrata in Cina.
L’eccesso di offerta, misurato in base alla capacità produttiva nominale del settore rispetto ai nuovi impianti, dovrebbe aumentare dal 25% nel 2022 al 100% nel 2027. In altre parole, secondo le proiezioni, l’industria nel suo complesso sarà in grado di produrre il doppio della domanda.
Entro il 2023, la capacità di produzione globale di moduli supererà gli 800 GW all’anno, mentre le installazioni globali rimarranno probabilmente al di sopra dei 300 GW. Entro il 2027, la capacità di produzione di moduli potrebbe superare i 1.000 GW all’anno, mentre le installazioni dovrebbero sfiorare i 500 GW.
L’impatto più immediato dell’aumento della capacità sul mercato è una triplicazione della capacità di produzione del polisilicio dal 2022 al 2024, basata sulla nuova capacità in costruzione o già in fase di avvio e ramp-up.
Le proiezioni di CEA sono il risultato di un sistema di modellizzazione appositamente sviluppato per fornire informazioni di mercato indipendenti sui cambiamenti nelle catene di fornitura globali e previsioni accurate per gli scenari dei prezzi di fornitura basati su tecnologie, materiali, regioni di produzione e mercati di destinazione, nonché previsioni di domanda e offerta.
I presenti contenuti sono tutelati da diritti d’autore e non possono essere riutilizzati. Se desideri collaborare con noi e riutilizzare alcuni dei nostri contenuti, contatta: editors@pv-magazine.com."
https://www.pv-magazine.it/2023/04/03/nasce-la-comunita-energetica-di-malpensafiere/,"INSTALLAZIONI E IMPIANTI,RETI E INTEGRAZIONE DI RETI,ITALIA,LOMBARDIA",LARA MORANDOTTI,"APRILE 3, 2023",Nasce la comunità energetica di MalpensaFiere,"Sono state effettuate le prime sottoscrizioni per la costituzione della Comunità Energetica Rinnovabile (CER) di MalpensaFiere.
I firmatati sono i cittadini e diversi soggetti pubblici e privati che si trovano a Busto Arsizio, Cassano Magnago, Olgiate Olona e Solbiate, tra cui BTSR International, Sport Service Mapei, Sommese Petroli, Fogliani, Double Tree Hilton, Giardineria, Centrocot e Its Incom.
Il Centro Espositivo Polifunzionale MalpensaFiere ha in programma l’installazione di un impianto fotovoltaico da 1 MW grazie a una distesa di pannelli solari sui tetti e sulle coperture di diverse strutture.
Fino al 30 aprile rimarrà aperta la possibilità per imprese, cittadini, realtà del terzo settore ricompresi in quest’area a cavallo dei quattro comuni di manifestare il proprio interesse a partecipare alla comunità energetica. Basterà, inizialmente, richiedere a Camera di Commercio Varese di sottoscrivere il Manifesto-Protocollo d’Intesa.
Mauro Temperelli, il segretario generale della Camera di Commercio di Varese, che è anche proprietaria della struttura di MalpensaFiere, ha spiegato: “L’attuale e la precedente giunta camerale hanno dato una grande spinta sull’efficientamento energetico. Il centro espositivo di Busto Arsizio sarà una Cer, quindi una comunità energetica che produce energia per sé e la comunità. Speriamo di poter disporre di un Gigawattora all’anno”.
I presenti contenuti sono tutelati da diritti d’autore e non possono essere riutilizzati. Se desideri collaborare con noi e riutilizzare alcuni dei nostri contenuti, contatta: editors@pv-magazine.com."
https://www.pv-magazine.it/2023/04/03/2o23-lanno-del-cambiamento-strutturale/,"INSTALLAZIONI E IMPIANTI,MERCATI & POLITICHE,OPINIONI,POLITICA,SVILUPPI DI MERCATO,ITALIA",MAURO MORONI,"APRILE 3, 2023",2O23: l’anno del cambiamento strutturale,"Il 2023 sarà ricordato come l’anno nel quale il mercato del fotovoltaico italiano avrà strutturalmente cambiato tendenza, e la recente fiera K.EY Energy di Rimini ne è conferma: l’installato secondo le previsioni supererà i 3 GW, è iniziata la diffusione delle prime comunità energetiche, lo storage è definitivamente decollato, l’agrovoltaico è una solida tendenza e sta trasformando il settore, mentre pompe di calore e mobilità elettrica lavorano sempre più in sinergia per trovare un nuovo equilibrio tecnologico e di applicazione. L’idrogeno ha ancora un po’ di strada da fare prima di entrare pienamente nel mercato, ma anche in questo ambito il Piano Nazionale di Ripresa e Resilienza (PNRR) sta finanziando i primi progetti. Analizziamo i vari segmenti di mercato e le relative tendenze a breve e medio termine.
Settore retail
Come sappiamo le installazioni nel settore retail sono state “dopate” negli ultimi anni dal superbonus al 110% e dallo sconto in fattura, abituando purtroppo la clientela da un lato al fatto che, senza incentivo, la fattibilità di un impianto è dubbia, e dall’altro a prezzi molto più elevati rispetto a quanto avveniva solo due o tre anni fa.
In attesa del solito tempo di assestamento del mercato, nei prossimi mesi avremo probabilmente una contrazione, per poi proseguire nell’ultimo trimestre dell’anno con una inversione di tendenza.
Sempre nel settore retail lo storage sta diventando uno standard di tutti i nuovi impianti, e gli ultimi abbassamenti del costo del litio (dopo quasi due anni di aumenti) aiuteranno la diffusione della tecnologia.
L’accoppiamento fotovoltaico e pompa di calore sta diventando finalmente conoscenza comune e diffusa, anche se un ulteriore e rapido contributo alla decarbonizzazione per riscaldamento e acqua calda sanitaria potrebbe derivare da un nuovo rilancio del solare termico, magari abbinato a pompe di calore e comunità energetiche.
Settore C&I
Il settore industriale e commerciale, forte dei rilevanti aumenti dell’energia ha rivolto nuova ed importante attenzione al settore fotovoltaico, e se da un lato le aziende in gran parte eseguono investimenti per proprio conto, in sempre più casi chi ha disponibilità di tetti o parcheggi o terreni preferisce usufruire di una tariffa scontata e fissa di lungo periodo, lasciando sostenere l’investimento a operatori professionali esterni.
Anche in questo caso la tendenza è strutturale, e sarà enfatizzata ancor più dalle possibilità offerte dalle comunità energetiche e dalla diffusione della mobilità elettrica anche nelle flotte aziendali, vero potenziale driver di sviluppo di settore. 
Settore Utility Scale
Il settore utility scale è oramai in corsa, le richieste di solo fotovoltaico superano i 120 GW, e i vari decreti  semplificazione cominciano a fare i loro effetti. Non quintuplicherà il mercato istantaneamente, come magari avremmo bisogno, ma le maglie autorizzative si stanno aprendo (finalmente) sempre più, ed almeno il 65/70% in termini di potenza del nuovo installato 2023 a mio avviso sarà originato proprio da questa tipologia di impianti.
Lo sviluppo di impianti fotovoltaici si sta spostando sempre più lato centro e nord, forte di una concentrazione oramai troppo estesa di impianti fotovoltaici nelle regioni ad alta irradiazione, e l’agrovoltaico sta diventando standard di mercato per impianti con potenza superiore ai 10 MW.
Si inizia a parlare seriamente di impianti galleggianti, che tra l’altro contribuiscono anche a proteggere la risorsa idrica, e sono in fase di sviluppo i primi progetti. Inizia dal Sud invece lo sviluppo di sistemi di stoccaggio di grandi dimensioni, indispensabili abilitatori della transizione energetica, anche se ancora si attendono regole certe per aste e capacity market.
Uno dei  problemi del settore riguarda invece l’approvvigionamento di inverter, con uno shortage già visibile ora per potenze superiori ai 50 kW, e sicuramente la carenza di EPC adeguatamente strutturati sotto il profilo tecnico ed economico presto si farà sentire.
Questo articolo fa parte di una serie di articoli curati da Mauro Morini per pv magazine Italia. L’articolo precedente era focalizzato su DL Semplificazioni.
I punti di vista e le opinioni espressi nel presente articolo sono quelli dell’autore e non riflettono necessariamente quelli di pv magazine.
I presenti contenuti sono tutelati da diritti d’autore e non possono essere riutilizzati. Se desideri collaborare con noi e riutilizzare alcuni dei nostri contenuti, contatta: editors@pv-magazine.com."
https://www.pv-magazine.it/2023/04/03/agrovoltaico-lezioni-dal-confronto-internazionale-al-seminario-aias-a-rimini/,"INSTALLAZIONI E IMPIANTI,TECNOLOGIA E SCIENZA,CINA,FRANCIA,GERMANIA,GIAPPONE,ITALIA",SERGIO MATALUCCI,"APRILE 3, 2023",Agrovoltaico: lezioni dal confronto internazionale al seminario AIAS a Rimini,"Il concetto di agrovoltaico è strettamente legato al sistema normativo esistente in ciascun Paese. Un concetto unico è complesso da definire anche a livello nazionale, perché, tra l’altro, le definizioni variano in funzione dell’autorità che le redigono. La definizione di agrivoltaico per ottenere le autorizzazioni, ad esempio, sarà diversa da quella per ottenere gli incentivi. 
Questo è evidente nei diversi Paesi che stanno già sperimentando queste nuove tecnologie. Durante un seminario dell’Associazione Italiana Agrivoltaico Sostenibile (AIAS), cinque società e l’associazione francese dell’agrovoltaico – France Agrivoltaisme – hanno dimostrato il potenziale attraverso i loro progetti in Cina, Giappone, Germania, Francia e Italia. Sono state anche illustrate le opportunità nella Penisola Iberica. Ma prima di tutto si è cercato di capire cosa possa definirsi esattamente agrovoltaico. 
“Stiamo sottovalutando l’importanza di definire il concetto e questo potrebbe avere delle ripercussioni negative nel futuro, rallentando lo sviluppo sostenibile di una soluzione che potrebbe limitare le conseguenze della crisi energetica e alimentare, tamponando anche le ripercussioni dei cambiamenti climatici. È necessario trovare nuovi modelli per stimolare l’agricoltura senza intaccare il paesaggio, magari anche risolvendo problemi come la mancanza d’acqua,” ha detto Alessandra Scognamiglio, presidente di AIAS e ricercatrice senior ENEA.
Ronald Knoche, vicepresidente e cofondatore di France Agrivoltaisme, ha sottolineato che la legge francese sull’Energia (Art. L. 314-36) definisce agrovoltaico un progetto che soddisfa almeno una di queste condizioni: miglioramento del potenziale agronomo, adattamento ai cambiamenti climatici, protezione contro pericoli di altro genere, miglioramento del benessere degli animali. In altre parole la resa dei terreni non può diminuire di troppo. “Questo il punto: nei progetti agrovoltaici ci dimentichiamo spesso della componente agro”, ha detto Knoche durante il seminario di Rimini. Knoche è anche amministratore delegato di REM Tec.
Sviluppi in Giappone
Ryuzo Takahashi ha presentato la sua società Notus Solar Japan, che collabora con REM Tec. Ha illustrato il quadro regolamentare varato nel 2013 in Giappone e ha sottolineato che l’autorizzazione è spesso veloce, in media entro i 40 giorni, ma anche che la complessità risiede nella necessità di rinnovare il permesso ogni 3 anni per progetti su terreni coltivabili e 10 anni per le aree agricole abbandonate. 
“Si preferisce che la produzione agricola sotto i pannelli sia pari o superiore all’80% rispetto all’area a piena luce. Se la produzione è inferiore all’80%, è necessario modificare i piani di coltivazione. Se non si riesce a soddisfare le aspettative di produzione modificando i piani di coltivazione, il ministero locale può ordinare la rimozione dei pannelli,” ha spiegato Takahashi.
Il suo intervento, inoltre, ha dimostrato la necessità di controlli continuativi per garantire la qualità dei progetti. Ha poi presentato delle fotografie aeree di campi agricoli, dimostrando che in Giappone rispettare le giaciture della trama del paesaggio agrario è un pre-requisito per l’agrovoltaico. L’esperto e agricoltore giapponese ha anche contestualizzato la necessità di promuovere l’agrovoltaico in Giappone per via della mancanza di terra e di agricoltori giovani. Problemi non troppo dissimili da quelli dell’Italia. 
Sviluppi commerciali
Non sono mancati poi gli interventi tesi a sottolineare la presenza degli attuali sviluppi commerciali, e cioè di società che stanno investendo o collaborando a nuovi sviluppi. 
Sascha Krause-Tünker di Next2Sun ha presentato i sistemi solari installati verticalmente inventati nel 2016, ricordando che la norma CEI sugli impianti agrovoltaici riconosce gli agrivoltaici bifacciali verticali come impianti avanzati. “L’agrovoltaico verticale bifacciale copre meno dell’1% del terreno,” ha detto Krause-Tünker, suggerendo che gli esperimenti in corso dimostrano una compatibilità col fieno, piselli, lenticchie e patate. Gli impianti verticali, del resto, possono anche fungere da recinzione. 
Raffaele Citarella dell’utility tedesca RWE ha presentato il progetto pilota Jackerath nel Nord-Reno Vestfalia in Germania, la cui costruzione dovrebbe iniziare in estate. L’azienda ha previsto l’integrazione di tre configurazioni: sistema in elevazione fisso di tipo pergola con frutteto di lamponi o mirtilli, interfila con tracker e interfila con strutture verticali dove, su entrambi i lotti, sono pianificate colture estensive e ortive.
Emilien Simonot della società energetica portoghese Galp ha detto che usando solo l’1% delle terre agricole nella Penisola Iberica si produrrebbe oltre sei volte l’installato in Spagna e Portogallo al 2021.
Enrico Lamanna, Product & Solution Manager di Huawei, ha concluso gli interventi internazionali sottolineando l’importanza degli inverter per progetti di questo tipo e illustrando come questi abbiano contribuito a limitare le spese di Operations & Maintenance del progetto Ningxia da 640 MW. “Nel nostro caso l’agrovoltaico ha ridotto efficacemente l’evaporazione dell’acqua terrestre del 30-40%, mentre la copertura vegetale è aumentata dell’85%, migliorando significativamente il clima regionale”, ha detto Lamanna. 
Quello che sembra emergere è che l’agrovoltaico sia prima di tutto un modo per evitare sprechi, minimizzare l’uso di risorse e integrare sistemi produttivi diversi in configurazioni che raggiungano la profittabilità, ma che rimangano coerenti con la componente “agro” dei progetti, anche attraverso controlli frequenti come in Giappone. Rimane poi che le definizioni saranno per lo più nazionali, obbligando gli investitori ad adattarsi alle tipicità legislative e al paesaggio locale.
I presenti contenuti sono tutelati da diritti d’autore e non possono essere riutilizzati. Se desideri collaborare con noi e riutilizzare alcuni dei nostri contenuti, contatta: editors@pv-magazine.com."
https://www.pv-magazine.it/2023/04/03/stellantis-completa-impianto-fotovoltaico-da-34-mw-presso-stabilimento-in-portogallo/,"INSTALLAZIONI E IMPIANTI,PORTOGALLO",LARA MORANDOTTI,"APRILE 3, 2023","Stellantis completa impianto fotovoltaico da 3,4 MW presso stabilimento in Portogallo","Il gruppo Stellantis ha completato la seconda fase del progetto fotovoltaico pianificato per lo stabilimento produttivo di Mangualde, in Portogallo.
Al termine dei lavori, risultato di un investimento di oltre 3,2 milioni di euro in collaborazione con la spagnola Prosolia Energy, sono stati installati 6.363 pannelli fotovoltaici per una potenza complessiva di circa 3,43 MW.
l’Ad di Stellantis, Carlo Tavares,  ha inoltre annunciato che lo stabilimento portoghese diventerà il primo impianto in Portogallo a produrre su vasta scala furgoni compatti totalmente elettrici a batteria per Citroën, Fiat, Opel e Peugeot entro il 2025.
Il progetto fa parte del piano strategico Dare Forward 2030, che prevede una drastica riduzione delle emissioni di CO2 con un taglio del 50% entro il 2030 rispetto al 2021, per arrivare appunto all’azzeramento delle emissioni nette entro 15 anni.
I presenti contenuti sono tutelati da diritti d’autore e non possono essere riutilizzati. Se desideri collaborare con noi e riutilizzare alcuni dei nostri contenuti, contatta: editors@pv-magazine.com."
