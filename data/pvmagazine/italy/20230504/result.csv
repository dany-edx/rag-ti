url,tag,author,updated_date,title,contents
https://www.pv-magazine.it/2023/05/04/aprile-da-record-per-la-produzione-di-energia-fotovoltaica-in-italia/,"MERCATI & POLITICHE,SVILUPPI DI MERCATO,FRANCIA,GERMANIA,ITALIA,PORTOGALLO,SPAGNA",LARA MORANDOTTI,"MAGGIO 4, 2023",Aprile da record per la produzione di energia fotovoltaica in Italia,"La produzione di energia solare fotovoltaica ha raggiunto il valore più alto registrato per un mese di aprile nei mercati spagnolo, francese, italiano e portoghese e la produzione più elevata, pari a 5369 GWh, è stata raggiunta nel mercato tedesco.
La produzione di energia solare è aumentata nell’aprile 2023 su base annuale in tutti i mercati analizzati da AleaSoft Energy Forecasting. L’aumento maggiore è stato quello del Portogallo, pari al 55%, mentre nei mercati di Francia e Spagna gli incrementi sono stati rispettivamente del 34% e del 40%.
Nel mercato italiano si sono registrati gli aumenti di produzione più contenuti, rispettivamente del 4,5% e del 5,3%, con con un valore massimo di 10.000 MWh medi nelle ore di maggior irraggiamento solare. Inoltre, in Germania la produzione di energia solare è diminuita del 3,8% rispetto all’anno precedente.
Nel confronto con marzo 2023, la produzione di energia solare di aprile è aumentata in tutti i mercati analizzati. In questo caso, l’aumento maggiore è stato quello della Germania, pari al 48%. Anche gli aumenti di produzione in Portogallo e Francia sono stati importanti, rispettivamente del 31% e del 34%.  L’aumento più contenuto, pari al 19%, è stato registrato nei mercati spagnolo e italiano.
 
I presenti contenuti sono tutelati da diritti d’autore e non possono essere riutilizzati. Se desideri collaborare con noi e riutilizzare alcuni dei nostri contenuti, contatta: editors@pv-magazine.com."
https://www.pv-magazine.it/2023/05/04/toyota-utilizza-le-celle-solari-di-kaneka-con-unefficienza-del-2663-per-un-veicolo-elettrico/,"INDUSTRIA & FORNITORI,MODULI,SVILUPPI DI MERCATO,GIAPPONE",EMILIANO BELLINI,"MAGGIO 4, 2023","Toyota utilizza le celle solari di Kaneka con un’efficienza del 26,63% per un veicolo elettrico","L’azienda chimica e produttrice di moduli solari giapponese Kaneka ha annunciato che per l’impiego in uno dei suoi veicoli elettrici, la casa automobilistica e produttrice di batterie Toyota Motor Corporation ha scelto le sue celle solari in silicio cristallino da 180 cm², con un’efficienza del 26,63% e dotate di tecnologia a eterogiunzione (HJT) e back-contact,
Kaneka ha dichiarato che le celle saranno utilizzate, in particolare, sul tetto dell’auto Prius PHEV di Toyota. “Le nostre celle solari sono state scelte da Toyota per l’impiego in un’automobile dopo il loro utilizzo sulla Toyota bZ4X, grazie al riconoscimento del design della superficie curva che consente di montarle sulla carrozzeria dell’auto, oltre all’elevata efficienza di conversione e all’eccellente design esterno della nostra tecnologia proprietaria”, ha fatto sapere Kaneka in un comunicato, sottolineando che il design a contatto posteriore, privo di cavi sulla superficie, ha un aspetto simile al vetro del tetto del veicolo.
La cella solare di Kaneka è stata riconosciuta per anni come il dispositivo fotovoltaico in silicio cristallino più efficiente sviluppato sia a livello industriale che di ricerca a livello mondiale. A novembre, tuttavia, il produttore cinese Longi ha annunciato di aver superato questa soglia raggiungendo un’efficienza di conversione di potenza del 26,81% per una non meglio specificata cella solare HJT basata su un wafer di silicio a grandezza naturale, in produzione di massa.
Il produttore giapponese ha iniziato a fornire moduli solari bifacciali a eterogiunzione basati sulla sua tecnologia cellulare nel 2019.
Nell’ultima relazione finanziaria pubblicata a febbraio, l’azienda ha dichiarato di essere pronta ad avviare il funzionamento di un’ulteriore linea di produzione di pannelli fotovoltaici a eterogiunzione nel corso di quest’anno fiscale per rispondere alla forte domanda. “Abbiamo in programma di iniziare la consegna su larga scala di pannelli fotovoltaici per autoveicoli questa primavera”, ha aggiunto.
I presenti contenuti sono tutelati da diritti d’autore e non possono essere riutilizzati. Se desideri collaborare con noi e riutilizzare alcuni dei nostri contenuti, contatta: editors@pv-magazine.com."
https://www.pv-magazine.it/2023/05/04/inizia-la-costruzione-di-una-pista-ciclabile-solare-nei-paesi-bassi/,"MODULI,SVILUPPI DI MERCATO,EUROPA OCCIDENTALE,PAESI BASSI",EMILIANO BELLINI,"MAGGIO 4, 2023",Inizia la costruzione di una pista ciclabile solare nei Paesi Bassi,"La provincia olandese del Brabante Settentrionale ha annunciato l’inizio della costruzione di una pista ciclabile solare lunga 500 metri e montata a terra lungo la strada provinciale N285, nei pressi di Wagenberg.
L’impianto fotovoltaico sarà integrato nello strato superiore dell’asfalto e sarà composto da 600 pannelli solari di tipo non specificato. “Questo progetto ha lo scopo principale di farci acquisire maggiore esperienza nell’impiego di pannelli solari sulle piste ciclabili”, ha dichiarato il governo provinciale, sottolineando che due sistemi simili sono già stati installati lungo la strada N395 vicino a Oirschot e lungo la strada N324 vicino a Grave, sempre nel Brabante Settentrionale.
Durante un periodo di 5 anni, gli esperti del governo provinciale valuteranno, in particolare, la resistenza dei moduli solari alle sollecitazioni meccaniche applicate dalla presenza di pedoni e ciclisti, i costi di manutenzione e il rendimento energetico dell’impianto fotovoltaico.
Le piste ciclabili solari nei Paesi Bassi non sono un concetto sconosciuto. Una pista ciclabile vicino ad Amsterdam è stata dotata di pannelli solari nel 2016 e un’altra è stata costruita nel 2020 nella provincia di Utrecht. La fattibilità e la sostenibilità economica delle strade solari, tuttavia, rimangono ancora difficili da valutare.
Il governo provinciale ha dichiarato che la costruzione della pista ciclabile solare a Wagenberg fa parte di un progetto più ampio chiamato “Zon op Infra”, un piano del governo olandese per testare la fattibilità della produzione di energia solare sulle infrastrutture stradali. Il piano prevede l’installazione di impianti solari anche lungo le autostrade e sulle barriere antirumore.
Le autorità olandesi hanno difficoltà a individuare superfici su cui installare impianti fotovoltaici su larga scala a causa della scarsità di terreni. Negli ultimi anni, istituti di ricerca e aziende private hanno cercato di dimostrare la fattibilità di progetti solari su terreni non agricoli, tra cui dighe, tetti, superfici acquatiche onshore e offshore.
I presenti contenuti sono tutelati da diritti d’autore e non possono essere riutilizzati. Se desideri collaborare con noi e riutilizzare alcuni dei nostri contenuti, contatta: editors@pv-magazine.com."
https://www.pv-magazine.it/2023/05/04/il-costo-del-capitale-per-il-fotovoltaico-utility-scale-e-in-italia-del-4-3/,"FINANZA,INSTALLAZIONI E IMPIANTI,MERCATI & POLITICHE,SVILUPPI DI MERCATO,WORLD",BEATRIZ SANTOS,"MAGGIO 4, 2023",Il costo del capitale per il fotovoltaico utility scale è in Italia del 4.3%,"IRENA ha pubblicato un nuovo rapporto sul costo del capitale per la realizzazione di progetti eolici e solari di taglia industriale in tutti i principali mercati globali.
L’agenzia ha ottenuto i dati da 172 risposte a un sondaggio realizzato con 56 esperti e 33. Le risposte forniscono, in particolare, i dati sul costo del capitale (CoC) di 45 paesi per almeno una delle tre tecnologie rinnovabili (solare, eolicon onshore ed eolico offshore) in sei continenti.
Il costo del capitale esprime il rendimento finanziario atteso per investire in un’impresa o in un progetto. Viene calcolato come media ponderata tra i costi del debito e del capitale proprio, dove il costo del debito è il tasso di interesse che un progetto ottiene dai finanziatori e il costo del capitale proprio è il rendimento finanziario atteso dagli investitori in cambio della fornitura di capitale.
Il costo del capitale è una delle principali determinanti del costo livellato dell’elettricità (LCOE) per il solare fotovoltaico e altre fonti rinnovabili. Secondo IRENA, il costo totale dell’elettricità per un progetto fotovoltaico rappresentativo aumenta dell’80% se il CoC è del 10% anziché del 2%.
“Anche piccole differenze nel CoC che non sono adeguatamente contabilizzate tra paesi e tecnologie possono portare a significative rappresentazioni errate dei costi delle energie rinnovabili e portare a politiche inadeguate”, afferma IRENA nel rapporto. “Dati affidabili e una migliore comprensione della composizione del CoC e dei suoi driver sono quindi fondamentali per lo sviluppo di meccanismi di supporto su misura e modelli di mercato che tengano conto delle diverse tecnologie e dei rischi nazionali”.
I risultati mostrano che il costo del capitale per il fotovoltaico su larga scala è più basso in Germania e nei Paesi Bassi, entrambi con una percentuale del 2,2%. In Europa, la Svezia segue al 3%, con Danimarca e Regno Unito al 3,3%. Il CoC in Spagna, Francia e Italia è rispettivamente del 5,1%, 3,4% e 4,3%. Irlanda, Portogallo e Ucraina mostrano i risultati peggiori con percentuali rispettive del 9,9%, 10% e 12,2%.
In Nord America, gli Stati Uniti hanno un CoC del 5,4% e il Messico dell’8,7%. Il Cile batte il Brasile in Sud America, con il 5,7% contro il 7,6%. I migliori risultati in Africa provengono da Sud Africa e Kenya con il 6,9%, mentre la Tunisia ha il peggior risultato tra i Paesi africani presi in esame con il 10,7%. La Cina ha uno dei migliori risultati globali con il 3,9%, seguita da vicino dall’Australia con il 4,6% e poi l’India con il 7,1%.
I buoni risultati di Cina, Nord America ed Europa occidentale sono la conferma dell’esistenza di un mercato fotovoltaico maturo, secondo IRENA. “In queste località, il finanziamento delle energie rinnovabili non riesce a soddisfare completementa l’implementazione della capacità di generazione di energia rinnovabile”, si legge nel rapporto.
L’agenzia ha anche notato che la quota di debito nel CoC è bassa sia in Nord America che in Europa occidentale, ma per ragioni diverse. Negli Stati Uniti, la quota del debito è tipicamente bassa, tra il 35% e il 65%, perché “i crediti d’imposta utilizzati per accelerare la diffusione del solare e dell’eolico incentivano l’uso del capitale proprio”, i cui costi sono comunque bassi a causa dei crediti d’imposta, ha spiegato IRENA . D’altra parte, la quota del debito è generalmente maggiore in Europa, pari o superiore all’80%, ma il costo del debito è molto basso a causa dei bassi tassi di base del settore bancario.
I presenti contenuti sono tutelati da diritti d’autore e non possono essere riutilizzati. Se desideri collaborare con noi e riutilizzare alcuni dei nostri contenuti, contatta: editors@pv-magazine.com."
https://www.pv-magazine.it/2023/05/04/renesys-energy-italia-installa-linea-di-produzione-di-celle-prismatiche-agli-ioni-di-litio/,"BATTERIE,STOCCAGGIO,SVILUPPI DI MERCATO,GERMANIA,ITALIA",LARA MORANDOTTI,"MAGGIO 4, 2023",ReneSys Energy Italia installa linea di produzione di celle prismatiche agli ioni di litio,"ReneSys Energy Italia, fornitore di tecnologia per celle di batteria e di linee di produzione modulari per sistemi di accumulo di energia a clienti in tutto il mondo ha acquistato dalla tedesca Manz AG una linea di produzione di celle prismatiche agli ioni di litio con una capacità totale annua di 250 MWh.
L’accordo ha un valore di circa 25 milioni di euro e fa parte di una partnership strategica siglata tra le due aziende.
ReneSys Energy Italia Srl prevede l’implementazione di tre ulteriori linee identiche in Italia. A tale scopo, insieme a Manz ha sviluppato una piattaforma di produzione modulare e innovativa, che può essere utilizzata per offrire ai clienti un sistema “plug-and-play”.
Il design della linea di produzione modulare è caratterizzato da un alto grado di replicabilità e, allo stesso tempo, da un adattamento flessibile alle condizioni locali, secondo quanto comunicato da Manz.
“La solida partnership e il rapporto esclusivo con Manz AG rappresentano una scelta strategica che evidenzia chiaramente la necessità di coniugare progetti industriali per la transizione energetica con innovazione e capacità tecnologica avanzata”, ha dichiarato Giacomo Ortolano, Amministratore Delegato di ReneSys Energy Italia Srl.
“Siamo orgogliosi di poter sostenere ReneSys con il nostro concetto modulare e scalabile, che sarà adottabile per futuri sviluppi e tecnologie delle celle con un dispendio di tempo molto ridotto”, ha detto Martin Drasch, CEO di Manz AG.
I presenti contenuti sono tutelati da diritti d’autore e non possono essere riutilizzati. Se desideri collaborare con noi e riutilizzare alcuni dei nostri contenuti, contatta: editors@pv-magazine.com."
https://www.pv-magazine.it/2023/05/04/il-tar-dellaquila-dice-si-al-fotovoltaico-a-pacentro-uno-dei-borghi-piu-belli-ditalia/,"INSTALLAZIONI E IMPIANTI,LEGGI & ATTI,MERCATI & POLITICHE,ABRUZZO",LARA MORANDOTTI,"MAGGIO 4, 2023","Il Tar dell’Aquila dice sì al fotovoltaico a Pacentro, uno dei borghi più belli d’Italia","Il pronunciamento del Tar dell’Aquila in favore di tre famiglie di Pacentro permette l’installazione di tre impianti fotovoltaico sui tetti delle loro abitazioni, nell’ambito dei lavori del superbonus al 110%. Il diniego autorizzativo era arrivato dalla Soprintendenza Archeologia, Belle Arti e Paesaggio secondo cui i 60 pannelli solari avrebbero compromesso i valori del paesaggio naturale e rurale di uno dei borghi più belli d’Italia.
La Soprintendenza si era espressa in modo sfavorevole nonostante il progetto presentato fosse poco impattante, con pannelli dai colori compatibili con il paesaggio e riflettenti. Il Tar, da parte sua, non ha ritenuto che gli impianti fotovoltaici in oggetto siano deturpanti per il paesaggio.
La sentenza 00214/2023 ha rimarcato in giurisprudenza che “il favor legislativo per le fonti energetiche rinnovabili richiede di concentrare l’impedimento assoluto all’installazione di impianti fotovoltaici in zone sottoposte a vincolo paesaggistico unicamente nelle “aree non idonee” espressamente individuate dalla Regione, mentre, negli altri casi, la compatibilità dell’impianto fotovoltaico con tale vincolo deve essere esaminata tenendo conto della circostanza che queste tecnologie sono ormai considerate elementi normali del paesaggio”.
Nella sentenza si sottolinea come la presenza di impianti fotovoltaici sulla sommità degli edifici non è più percepita come fattore di disturbo visivo, bensì come un’evoluzione dello stile costruttivo accettata dall’ordinamento e dalla sensibilità collettiva.
“In simili fattispecie, vengono in rilievo pariordinati e concorrenti – ancorché potenzialmente antagonistici – interessi pubblici, entrambi di matrice ambientale, e cioè, da un lato, la tutela del paesaggio e, d’altro lato, la promozione delle fonti energetiche rinnovabili, finalizzate al contenimento ed alla riduzione dei fenomeni di inquinamento, che richiedono un rigoroso ed analitico bilanciamento, onde stabilire a quale di essi occorra annettere prevalenza nel caso concreto”, si legge nel testo della sentenza.
Un altro passaggio poi sancisce l’interesse nazionale dello sviluppo delle energie rinnovabili: “Poiché il passaggio alla produzione di energia da fonti rinnovabili costituisce un obiettivo di interesse nazionale conforme al diritto eurounitario (v. art. 11 del d. lgs. 3 marzo 2011 n. 28), non è più possibile applicare ai pannelli fotovoltaici categorie estetiche tradizionali, le quali condurrebbero inevitabilmente alla qualificazione di questi elementi come intrusioni. Essendo cambiato il quadro normativo, e anche la sensibilità collettiva verso l’utilizzo di energia da fonti rinnovabili, risulta inevitabilmente diverso anche il modo in cui sono valutate le modifiche all’aspetto tradizionale dei luoghi. Occorre quindi focalizzare l’attenzione sulle modalità con cui i pannelli fotovoltaici sono inseriti negli edifici che li ospitano e nel paesaggio circostante”.
I presenti contenuti sono tutelati da diritti d’autore e non possono essere riutilizzati. Se desideri collaborare con noi e riutilizzare alcuni dei nostri contenuti, contatta: editors@pv-magazine.com."
