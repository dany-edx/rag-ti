url,tag,author,updated_date,title,contents
https://www.pv-magazine.it/2023/09/18/nuovo-progetto-di-impianto-fotovoltaico-galleggiante-dal-brasile/,"INSTALLAZIONI E IMPIANTI,LEGGI & ATTI,MERCATI & POLITICHE,POLITICA,SVILUPPI DI MERCATO,BRASILE,WORLD",LÍVIA NEVES,"SETTEMBRE 18, 2023",Nuovo progetto di impianto fotovoltaico galleggiante dal Brasile,"Un consorzio guidato da Apollo Flutuantes ha allacciato un impianto fotovoltaico galleggiante su un lago situato a Estancia Jatobá, vicino a Campinas, nello stato brasiliano di San Paolo.
L’impianto è gestito nell’ambito dello schema di generazione distribuita (DG) del Paese e vende l’energia in eccesso alla rete locale.
L’impianto bifacciale da 69o W è dotato di un sistema di inseguimento e ruota da est a ovest seguendo il sole per massimizzare la produzione di energia. Si basa su moduli solari forniti da AE Solar.
“Fin dall’inizio, AE Solar ha effettuato dei test e ha scoperto qualcosa che nemmeno noi sapevamo, ovvero che la tecnologia Apollo galleggiante ha un’albedo eccellente, di almeno il 17%”, ha dichiarato l’amministratore delegato di Apollo, José Alves Teixeira Filho.
Il progetto funge anche da dimostratore per il sistema standard da 7 MW sviluppato e brevettato da Apollo, che misura 180 metri di larghezza per 280 metri di lunghezza, con 9.000 moduli bifacciali. Il sistema pesa circa 1.200 tonnellate galleggianti e altre 396 tonnellate sommerse per l’ancoraggio.
“Potrebbe sembrare semplice, solo una boa, ma non lo è. Questa ‘boa’ deve durare 30 anni”, ha detto Teixera Filho, sottolineando che la natura interdisciplinare delle tecnologie richiede la presenza di diversi partner.
L’idea del consorzio è quella di offrire queste unità sia ai gestori di impianti idroelettrici che vogliono ibridare i loro asset, sia alle aziende del segmento della generazione distribuita.
“Esclusivamente per il fotovoltaico galleggiante, è possibile costruire grandi impianti installati, ad esempio, con 300 MW su un lago, tagliati elettricamente in 300 fette fino a 1 MW e negoziare questa energia come generazione distribuita, direttamente con il cliente finale, cosa che è vietata per gli impianti a terra”, ha inoltre affermato. “Questo permette di ottenere guadagni economici per gli impianti galleggianti molto rapidamente. Tanto per dare un’idea, un progetto da 2 miliardi di reais ha un periodo di ammortamento inferiore ai tre anni”, ha aggiunto.
Filho fa riferimento alla legge 14.300, che in Brasile vieta la divisione di un impianto di generazione in unità più piccole per rispettare i limiti di potenza per la microgenerazione o la minigenerazione distribuita, ad eccezione degli impianti galleggianti, a condizione che ogni unità rispetti il limite massimo di potenza installata.
Teixeira afferma che uno dei modelli allo studio da parte delle centrali idroelettriche, oltre all’opportunità di ibridazione, è quello di trasferire parti dei loro bacini per essere esplorati da altre società di generazione distribuita, che possono beneficiare dei guadagni di scala e sfruttare gli asset come generazione distribuita.
I presenti contenuti sono tutelati da diritti d’autore e non possono essere riutilizzati. Se desideri collaborare con noi e riutilizzare alcuni dei nostri contenuti, contatta: editors@pv-magazine.com."
https://www.pv-magazine.it/2023/09/18/octopus-energy-presenta-le-nuove-pompe-di-calore-residenziali/,"ALTRE FORME DI STOCCAGGIO,STOCCAGGIO,REGNO UNITO,WORLD",EMILIANO BELLINI,"SETTEMBRE 18, 2023",Octopus Energy presenta le nuove pompe di calore residenziali,"La società energetica britannica Octopus Energy ha lanciato nuove pompe di calore per applicazioni residenziali.
“Il sistema entrerà sul mercato con una pompa di calore da 6 kW – destinata a una tipica abitazione britannica con tre letti – e nei prossimi sei mesi seguiranno altri modelli più grandi”, ha dichiarato il produttore, precisando che il nuovo prodotto sarà disponibile per la vendita a dicembre nel Regno Unito e in altri importanti mercati europei.
L’azienda ha dichiarato di produrre la nuova pompa di calore Cosy 6 presso il suo stabilimento di Craigavon, in Irlanda del Nord.
Il nuovo prodotto è dotato di due sistemi di controllo: Cosy Hub e Cosy Pods.
“Cosy Octopus è gratuito per le abitazioni che non necessitano di alcun intervento per l’installazione del sistema dopo il Boiler Upgrade Scheme (BUS)”, ha dichiarato l’azienda, “Le abitazioni che necessitano di adeguamenti – come nuovi radiatori, tubature o un serbatoio di acqua calda – potranno ottenere il sistema a partire da circa 3.000 sterline (circa 3.500 euro) dopo la sovvenzione”.
I presenti contenuti sono tutelati da diritti d’autore e non possono essere riutilizzati. Se desideri collaborare con noi e riutilizzare alcuni dei nostri contenuti, contatta: editors@pv-magazine.com."
https://www.pv-magazine.it/2023/09/18/pannelli-solari-flessibili-per-barche-a-vela-in-gara-lintervista-al-produttore/,"INDUSTRIA & FORNITORI,INSTALLAZIONI E IMPIANTI,MODULI,FRANCIA,ITALIA,PIEMONTE",LARA MORANDOTTI,"SETTEMBRE 18, 2023",Pannelli solari flessibili per barche a vela in gara. L’intervista al produttore,"L’azienda torinese Solbian ha annunciato la sua partnership con il celebre velista francese Yannick Bestaven, campione di vela oceanica, vincitore della Vendée Globe 2020/2021: fornirà i pannelli solari flessibili per alimentare l’imbarcazione Maitre CoQ con energia solare pulita durante i prossimi impegni in mare. Domani partirà infatti per la Defi Azimut, a cui seguirà la Transat Jacques Vabre, regata transatlantica in doppio, al via da Le Havre domenica 29 ottobre.
Questo progetto su misura è stato realizzato con una meticolosa attenzione ai dettagli, adattandosi all’estetica dell’imbarcazione e rispettandone il design. Per scoprine i dettagli, pv magazine Italia ha intervistato il responsabile tecnico di Solbian che ha seguito il progetto, l’Ing. Balaji Jayachandran.
pv magazine Italia: Che impianto è presente sull’imbarcazione?
A bordo del’Imoca Maitre CoQ V è stato integrato un impianto dalla potenza nominale di 754 W che genererà energia aggiuntiva per la carica delle batterie. Grazie a questa partnership, Yannick Bestaven potrà quindi contare su una fonte di energia sostenibile ed efficiente, riducendo la dipendenza dai generatori tradizionali e contribuendo così a preservare l’ambiente marino.
Come è nata la partnership con il velista?
Nel gennaio del 2022 abbiamo avuto un primo contatto con YB Sailing che ci ha richiesto di progettare un impianto solare per l’imbarcazione. Anche se la superficie individuata per l’installazione era a curvatura unica, la presenza di diverse finestre e coperture scorrevoli ostacolavano il posizionamento dei pannelli solari e rendevano il progetto complesso.
Come siete riusciti a risolvere la criticità?
Grazie al know-how acquisito in anni di esperienza e alla flessibilità della nostra produzione, abbiamo progettato una soluzione completamente personalizzata con la massima potenza che la superficie potesse offrire in relazione allo spazio disponibile. Dopo la nostra proposta del gennaio 2022, il team ha verificato che la potenza prodotta giustificasse il peso aggiuntivo dato dai pannelli: trattandosi di una barca da competizione, infatti, ogni elemento in più richiede attenta valutazione.
Quale feedback?
Dopo mesi di navigazione, il team ha avuto modo di definire con precisione le proprie esigenze energetiche e quindi di poterci comunicare le proprie necessità definitive. Nel dicembre del 2022 abbiamo quindi iniziato a perfezionare il progetto: un processo complesso sia per Solbian che per il team di YB sailing, in quanto era necessario sfruttare ogni spazio disponibile. Il team si è dimostrato estremamente collaborativo e paziente durante il processo, aiutandoci a fornire la soluzione corretta.
Quali altri dettagli tecnici risultano fondamentali in queste applicazioni?
Era anche importante fornire una soluzione che fosse calpestabile, necessità sulla quale il team YB sailing é stato fin da subito molto chiaro. Abbiamo quindi proposto la nostra finitura goffrata, capace di garantire maggiore grip quando calpestata, e la nostra opzione di montaggio in superficie, che non presenta fili visibili sulla parte superiore, eliminando il rischio di inciamparvi nei momenti più caotici delle regate. La tuga deve essere forata per far uscire i cavi e per questo motivo è importante assicurarsi che non ci siano impedimenti al di sotto.
Il risultato finale?
Dopo un intenso scambio tra noi e il team, abbiamo individuato la forma più idonea, la potenza e il posizionamento corretto dei cavi. Siamo stati in grado di raggiungere una potenza di 754Wp costituita da 10 pannelli di peso inferiore a 8 chili comprensivi di adesivo.
I presenti contenuti sono tutelati da diritti d’autore e non possono essere riutilizzati. Se desideri collaborare con noi e riutilizzare alcuni dei nostri contenuti, contatta: editors@pv-magazine.com."
https://www.pv-magazine.it/2023/09/18/coldiretti-agrivoltaico-avanzato-positivo-ma-protagonismo-resti-in-capo-allimpresa-agricola/,"INSTALLAZIONI E IMPIANTI,LEGGI & ATTI,OPINIONI,POLITICA,SVILUPPI DI MERCATO,TECNOLOGIA E SCIENZA,ITALIA",SERGIO MATALUCCI,"SETTEMBRE 18, 2023","Coldiretti: agrivoltaico avanzato positivo, ma protagonismo resti in capo all’impresa agricola","Abbiamo parlato con Stefano Masini, responsabile Ambiente e Territorio Coldiretti, per capire il punto di vista del mondo agricolo sugli sviluppi agrivoltaici. Masini considera positivamente gli impianti agrivoltaici “avanzati”, mentre si oppone al modello di business degli altri impianti agrivoltaici, sostenendo che l’occupazione del suolo da impianti a terra su terreni agricoli potrebbe portare, nel peggiore dei casi, a una riduzione della produzione agroalimentare stimata in 4 milioni di quintali, per un danno economico di oltre 7 miliardi di euro in un decennio. Secondo Masini, il dimensionamento degli impianti non dovrebbe fare riferimento alle economie di scala o a logiche industriali come avviene per il fotovoltaico a terra.
pv magazine: Un problema legato all’agrivoltaico che diversi esperti hanno suggerito è il seguente: il rapporto di forza tra la parte agricola e la parte fotovoltaica è tale che i redditi più alti derivanti dalla parte fotovoltaica potrebbero dare meno importanza all’agricoltore. Cosa vuol dire in pratica?
Stefano Masini: L’agrivoltaico, così come definito nelle “Linee Guida in materia di Impianti Agrivoltaici” pubblicate nel giugno 2022 a cura di un Gruppo di lavoro coordinato dal MiTE e nello stesso PNRR, dovrebbe essere una tecnologia prioritariamente al servizio di necessità plurime dell’impresa agricola, tra cui, ovviamente, quella energetica. La sua integrazione con le attività agricole, tuttavia, non dovrebbe stravolgere quegli equilibri che qualificano il reddito agricolo. Per conservare questo equilibrio è necessario che si ragioni in modo diverso rispetto agli investimenti prettamente energetici. Il dimensionamento degli impianti, quindi, non dovrebbe fare riferimento alle economie di scala o a logiche industriali come avviene per il fotovoltaico a terra ma, piuttosto, essere proporzionato, sia in termine di occupazione di superficie che di produzione energetica, alle esigenze di una impresa che deve restare a tutti gli effetti caratterizzata da un reddito di prevalente provenienza agricola. In altre parole, anche la produzione energetica proveniente da un impianto agrivoltaico deve configurarsi come una attività ricompresa nel concetto di multifunzionalità (e quindi prevedendo anche limitazioni atte a garantire la funzione primaria dell’agricoltura).
Dal punto di vista normativo, oltre ad una individuazione del soggetto beneficiario degli incentivi finalizzata a garantire il protagonismo degli imprenditori agricoli, per evitare che l’appetibilità dei redditi producibili dalla componente energetica possa allontanare gli investimenti dalla vera funzione dell’agrivoltaico sarebbe opportuno giungere anche alla definizione di alcuni limiti di occupazione delle superfici agricole. Solo attraverso impianti di volta in volta “cuciti su misura” rispetto alle esigenze dell’impresa agricola, infatti, si può garantire che la produzione, l’utilizzo e la vendita dell’energia prodotta da un impianto agrivoltaico possa configurarsi effettivamente funzionale alle esigenze degli agricoltori. Fermo restando l’interesse degli imprenditori agricoli per iniziative di produzione energetica come attività integrativa alla coltivazione e all’allevamento, inoltre, risulta necessario considerare la necessità di preservare, attraverso opportuni interventi di governance territoriale, le produzioni agricole di valore, come le I.G.P. e le D.O.P..
Diversi esponenti del mondo agricolo hanno sottolineato che alcuni recenti progetti hanno dimostrato che si cerca spesso di dare un’impronta agricola soltanto per giustificare l’impianto agrivoltaico. Avete in mente modi per evitare questi sviluppi?
Il fenomeno si è diffuso proprio perché fino ad oggi spesso non si è operato con le logiche descritte nella risposta precedente, ovvero considerando gli investimenti sull’agrivoltaico come una sorta di scappatoia rispetto all’impossibilità di incentivare il fotovoltaico a terra nei suoli agricoli (in base a quanto previsto dall’art.65 del d.l. 24/01/2012, n. 1 e successive sue modificazioni).
Si ricordi, a proposito, che il divieto di incentivo relativamente al fotovoltaico a terra è stato introdotto per contrastare gli impatti negativi sul paesaggio e sul consumo di suolo. Prima del divieto, durante la prima fase di incentivazione del fotovoltaico, che includeva gli impianti “a terra”, infatti, si è già registrata una perdita irreversibile di suolo agricolo. In base ai dati del rapporto statistico GSE 2014, la superficie di pannelli installata a terra a quella data – pari a 13.876 ettari di cui 4.000 solo in Puglia – corrisponde a circa 30-35.000 ettari sottratti all’uso agricolo. Il dato attuale, tuttavia, è semi-sconosciuto in quanto specie negli ultimi anni si sta registrando un forte aumento di investimenti “senza incentivo” con superfici che, quindi, non rientrando nelle statistiche GSE, sfuggono alla rilevazione. A livello nazionale, comunque, anche l’ultimo rapporto ISPRA rileva, istituendo una nuova voce nell’ultimo report sul consumo di suolo, l’aumento di coperture artificiali dovuto anche all’installazione di nuovi impianti fotovoltaici a terra. In prospettiva, inoltre, in base agli obiettivi energetici fissati dal PNIEC, l’investimento necessario, in termini di suolo agricolo, per ospitare gli impianti fotovoltaici potrebbe corrispondere ad ulteriori 70-90.000 ettari, pari circa allo 0,3-0,5 % della superficie agricola utilizzata (SAU). Una occupazione di suolo che potrebbe riflettersi su una riduzione della produzione agroalimentare stimata in 4 milioni di quintali, per un danno economico di oltre 7 miliardi di euro nell’ultimo decennio.
La diffusione di un agrivoltaico sostenibile ed equilibrato, tuttavia, è possibile ed auspicabile, al patto, come già detto, che il protagonismo resti in capo all’impresa agricola e non alle imprese energetiche che operano, comprensibilmente, con altre logiche. Anche nell’ipotesi di massima diffusione dell’agrivoltaico, infatti, occorre sottolineare come gli investimenti, mirati ad integrare la funzione di produttore agricolo con quella di produttore di energia, debbano permettere alla stessa impresa agricola di essere ancor più competitiva e qualitativa nella produzione primaria, come già avviene con particolare successo attraverso la produzione del biogas.
Detto tutto ciò, ragionando anche più in generale sull’impiego della tecnologia fotovoltaica, stante la necessità e l’utilità dell’individuazione di ambiti e contesti rurali in cui realizzare impianti nel pieno rispetto dell’attività agricola, per tutti quegli investimenti destinati ad interessare in qualche modo il suolo agricolo si ritiene necessario prevedere un ruolo imprenditoriale dell’agricoltore ed un suo coinvolgimento non formale, ma oggettivo: il legislatore ha già stabilito il principio che, entro certi limiti, la produzione di energia rinnovabile elettrica e termica svolta dall’imprenditore agricolo sia riconosciuta come attività agricola connessa e i redditi conseguiti siano soggetti ad una tassazione di vantaggio.
Avete idee per rendere l’agrivoltaico più sostenibile? Per esempio, ricorrere all’agrivoltaico quando è necessario diminuire il consumo d’acqua, soprattutto in regioni con meno acqua?
La tecnologia agrivoltaica, soprattutto per quanto attiene gli impianti considerati “avanzati” dalle citate linee guida ministeriali, se applicata con opportuni criteri costituisce di per sé un importante passo in avanti verso modelli più sostenibili di agricoltura. Il requisito del monitoraggio (che, andrebbe chiarito, non è riferito alle prestazioni dell’impianto energetico ma agli impatti prodotti dallo stesso alle produzioni agricole e all’ambiente) infatti, dovrebbe garantire la possibilità per le imprese agricole di cimentarsi nell’applicazione di tecnologie che possono definirsi complementari alla diffusione della cosiddetta “agricoltura di precisione”, intesa come elemento necessario alla misurazione, gestione e valorizzazione delle performance ambientali e climatiche delle imprese agricole (riduzione consumi idrici, impronta carbonica, impatto sulla biodiversità, ecc.). Questa impostazione sottolinea ulteriormente la necessità di considerare la produzione energetica al servizio delle esigenze tecniche, economiche ed ambientali dell’impresa agricola multifunzionale (e non il contrario).
Cosa pensa degli ultimi sviluppi nella giurisprudenza italiana per quanto riguarda l’agrivoltaico? Sticchi Damiani dice che il quadro normativo è ora chiaro. È d’accordo? Quali sono le problematicità?
Come era intuibile, i ritardi nell’attuazione della normativa per la definizione delle aree idonee e non idonee all’istallazione di impianti di energia rinnovabile, unitamente a fughe in avanti, a livello regionale, nelle definizioni stesse e nelle norme che regolano sull’agrivoltaico, hanno purtroppo lasciato spazio ad investimenti speculativi ed oggi ci si trova ancora alle prese con problematiche che la normativa non ha risolto. L’esigenza di fare dell’agrivoltaico una tecnologia in grado di accedere facilmente e velocemente agli incentivi energetici, infatti, probabilmente non si sposa bene con la complessità che richiede un approccio di reale integrazione tra produzioni energetiche ed agricole, a fronte di tutte le interconnessioni che interessano obiettivi, contestuali e paritari rispetto alla necessità di incrementare la quota di energie rinnovabili, quali quello della conservazione del paesaggio, la riduzione del consumo di consumo di suolo e la preservazione della biodiversità e delle produzioni agricole di pregio. Per l’agrivoltaico, quindi, sulla base delle finalità espresse anche negli attuali documenti programmatori (PNRR e attuazione della direttiva RED2) si ritiene necessario procedere, a livello normativo, con maggiore decisione in direzione della limitazione della possibilità di realizzazione degli impianti in aree agricole ai soli coltivatori diretti o imprenditori agricoli professionali (impianti di proprietà – o partecipati attraverso forme sociali – di coltivatori diretti o imprenditori agricoli professionali), oltre che prevedere ulteriori requisiti funzionali al mantenimento della priorità dell’attività agricola (introduzione di un limite dimensionale e funzionale degli impianti connessi all’attività agricola). Tornando al tema della definizione delle aree idonee e non idonee alla installazione degli impianti fotovoltaici, nell’ambito dell’iter di adozione dei decreti ministeriali in materia, ai sensi dell’art. 20 del d.lgs. n. 199 del 2021, pur non trascurando le attuali difficoltà di approvvigionamento energetico da parte delle imprese e delle soluzioni che potrebbero derivare dalla produzione e vendita di energie rinnovabili nella rete in termini di riduzione dei costi e di efficienza dei processi aziendali, appare fondamentale assicurare rilievo all’integrazione degli impianti nel contesto delle tradizioni agroalimentari locali e del paesaggio rurale, avendo riguardo sia alla sua realizzazione che al suo esercizio. Oltre a ritenere opportuno, quindi, ai fini della individuazione delle aree non idonee, provvedere, in primo luogo, alla definizione delle aree agricole di pregio, da tutelare fissando alcuni criteri maggiormente restrittivi ai fini dell’insediamento degli impianti nelle zone classificate agricole, con riguardo all’agrivoltaico, a prescindere dalla localizzazione degli impianti, per garantire che la tecnologia sia orientata, oltre che alla produzione energetica, anche in termini di sviluppo dell’attività agricola, in fase di autorizzazione il proponente dovrebbe essere tenuto a produrre una relazione agronomica che, oltre a garantire la continuità e la redditività delle attività agricole, presenti dati funzionali alla valutazione dei miglioramenti conseguibili dall’installazione dell’impianto agro-voltaico, ovvero stime sulle produzioni, tipologia di utilizzo, numero di addetti, eccetera, da sviluppare mediante un piano colturale teso alla massima valorizzazione agricola del fondo.
Potete quantificare l’aumento dei prezzi dei terreni agricoli in funzione del crescente interesse delle società/dei developer fotovoltaici per impianti su terreni agricoli?
Il fenomeno è la conseguenza del peggior modo di concepire l’agrivoltaico e cioè quello basato sulla cessione del diritto di superficie alle società energetiche, magari procedendo contestualmente alla stipula di contratti di coltivazione per il solo motivo di poter assicurare strumentalmente la qualifica di agrivoltaico all’impianto. Se non si pongono correttivi urgenti per ostacolare questa prassi, il rischio non è solo quello dell’aumento dei prezzi di affitto (che pure potrebbe raggiungere percentuali esorbitanti: sulla base di quanto è già successo durante le fasi iniziali di incentivazione del fotovoltaico a terra, potrebbe facilmente raggiungere e superare il 40%) ma la perdita definitiva di una consistente percentuale di SAU. Occorre tener presente che la redditività dell’agricoltura, attualmente, non può reggere il confronto con quella relativa alla produzione di energia fotovoltaica (specie se incentivata): potremmo quindi concludere che non ci sono limiti ai danni procurabili in questo senso.
I punti di vista e le opinioni espressi nel presente articolo sono quelli dell’autore e non riflettono necessariamente quelli di pv magazine.
I presenti contenuti sono tutelati da diritti d’autore e non possono essere riutilizzati. Se desideri collaborare con noi e riutilizzare alcuni dei nostri contenuti, contatta: editors@pv-magazine.com."
https://www.pv-magazine.it/2023/09/18/quanto-durano-le-batterie-solari-residenziali/,"BATTERIE,STOCCAGGIO,TECNOLOGIA E SCIENZA,STATI UNITI,WORLD",RYAN KENNEDY,"SETTEMBRE 18, 2023",Quanto durano le batterie solari residenziali?,"L’accumulo di energia residenziale è diventato una caratteristica sempre più popolare dell’energia solare domestica. Un recente sondaggio condotto da SunPower su oltre 1.500 famiglie ha rilevato che circa il 40% degli americani si preoccupa regolarmente delle interruzioni di corrente. Il 70% degli intervistati che hanno preso in considerazione la possibilità di installare un impianto solare nelle proprie abitazioni ha dichiarato di voler includere un sistema di accumulo a batteria.
Oltre a fornire energia di riserva durante le interruzioni, molte batterie sono integrate con una tecnologia che consente di programmare in modo intelligente l’importazione e l’esportazione di energia. L’obiettivo è massimizzare il valore dell’impianto solare della casa. Inoltre, alcune batterie sono ottimizzate per integrare un caricabatterie per veicoli elettrici.
Il rapporto ha rilevato un forte aumento dell’interesse dei consumatori per l’accumulo al fine di autoalimentare la generazione solare, suggerendo che la riduzione delle tariffe di misurazione netta stia scoraggiando la vendita di elettricità. Quasi il 40% dei consumatori ha indicato l’auto-approvvigionamento come motivo per ottenere un preventivo per l’accumulo, rispetto a meno del 20% nel 2022. Anche l’energia di backup per le interruzioni e i risparmi sulle tariffe sono stati indicati come i motivi principali per includere lo stoccaggio di energia in un preventivo.
Secondo il Lawrence Berkeley National Laboratory, nel 2020 l’8,1% degli impianti solari residenziali era dotato di batterie e nel 2022 tale percentuale ha superato il 17%.
I periodi di garanzia possono fornire un quadro delle aspettative degli installatori e dei produttori in merito alla durata di una batteria. I periodi di garanzia più comuni sono in genere di circa 10 anni. La garanzia della batteria Enphase IQ, ad esempio, termina dopo 10 anni o 7.300 cicli, a seconda di quale si verifichi per primo.
L’installatore solare Sunrun ha dichiarato che le batterie possono durare da cinque a 15 anni. Ciò significa che probabilmente sarà necessaria una sostituzione durante i 20-30 anni di vita di un sistema solare.
L’aspettativa di vita delle batterie è determinata soprattutto dai cicli di utilizzo. Come dimostrano le garanzie dei prodotti LG e Tesla, le soglie del 60% o 70% di capacità sono garantite per un certo numero di cicli di carica.
Due sono gli scenari di utilizzo che determinano questo degrado: la sovraccarica e la carica di mantenimento, secondo il Faraday Institute. La sovraccarica è l’atto di spingere la corrente in una batteria completamente carica. Questo può provocare il surriscaldamento della batteria o addirittura un potenziale incendio.
La carica di mantenimento prevede un processo in cui la batteria viene continuamente caricata fino al 100%, con inevitabili perdite.
Un’altra causa di degrado nel tempo è la perdita di ioni di litio mobili nella batteria, ha detto Faraday. Le reazioni collaterali nella batteria possono intrappolare il litio libero utilizzabile, riducendo così gradualmente la capacità.
Sebbene le basse temperature possano bloccare le prestazioni di una batteria agli ioni di litio, in realtà non la degradano e non ne riducono la durata effettiva. La durata complessiva della batteria diminuisce invece alle alte temperature, ha spiegato Faraday. Questo perché l’elettrolita che si trova tra gli elettrodi si rompe a temperature elevate, facendo perdere alla batteria la sua capacità di trasporto degli ioni di litio. Ciò può ridurre il numero di ioni di litio che l’elettrodo può accogliere nella sua struttura, esaurendo la capacità della batteria agli ioni di litio.
Manutenzione
Il National Renewable Energy Laboratory (NREL) raccomanda di installare la batteria in un luogo fresco e asciutto, preferibilmente in un garage, dove l’impatto di un incendio (una minaccia piccola ma non nulla) può essere ridotto al minimo. Le batterie e i componenti che le circondano devono essere adeguatamente distanziati per consentire il raffreddamento, e regolari controlli di manutenzione possono essere utili per garantire un funzionamento ottimale.
L’NREL ha affermato che, quando è possibile, bisogna evitare di scaricare ripetutamente le batterie in profondità, poiché più vengono scaricate, minore è la loro durata. Se la batteria di casa viene scaricata profondamente ogni giorno, potrebbe essere il momento di aumentare le dimensioni del banco di batterie.
Secondo il NREL, le batterie in serie dovrebbero essere mantenute alla stessa carica. Anche se l’intero banco di batterie può mostrare una carica complessiva di 24 volt, la tensione può variare tra le batterie, il che è meno vantaggioso per la protezione dell’intero sistema a lungo termine. Anche le ispezioni dovrebbero essere frequenti, secondo il NREL.
I presenti contenuti sono tutelati da diritti d’autore e non possono essere riutilizzati. Se desideri collaborare con noi e riutilizzare alcuni dei nostri contenuti, contatta: editors@pv-magazine.com."
https://www.pv-magazine.it/2023/09/18/bluetti-lancia-ep760-una-soluzione-di-accumulo-energetico-domestico-per-ridurre-i-costi-dellelettricita-in-inverno/,"SPONSORED,ITALIA",,"SETTEMBRE 18, 2023","BLUETTI lancia EP760, una soluzione di accumulo energetico domestico per ridurre i costi dell’elettricità in inverno","BLUETTI, azienda leader nel settore dello stoccaggio dell’energia pulita, presenta il nuovo sistema di accumulo EP760, ideale per prepararsi al prossimo inverno. Si tratta di una soluzione innovativa in grado di garantire il funzionamento di apparecchi particolarmente energivori per il riscaldamento e l’illuminazione della casa, anche in caso di blackout.
Compatibile con vari pannelli solari, il sistema EP760 immagazzina energia solare ad una velocità massima impressionante di 9.000 W, garantendo una fonte di riserva affidabile. Anche senza pannelli solari, l’EP760 può essere collegato alla rete elettrica tramite prese a muro CA e anche in questo caso permette di abbassare i costi della bolletta: è infatti dotato di un sistema intelligente di spostamento del picco di carico, che permette agli utenti di accumulare energia durante le ore di bassa richiesta e immettere energia in rete durante le ore di punta, riducendo al minimo le spese energetiche.
Grazie al suo design modulare, il sistema EP760 offre un accumulo energetico personalizzabile. Combinandola con due o quattro batterie B500, gli utenti possono ottenere un sistema di accumulo energetico che va da 9.920 Wh a 19.840 Wh. Questa ampia capacità garantisce un’adeguata alimentazione durante blackout prolungati, assicurando un riscaldamento costante durante tutto l’inverno.

Progettato per adattarsi a diversi ambienti, il sistema EP760 è dotato di protezione IP65, che lo rende resistente all’acqua e alla polvere. Attivo sotto i 50 decibel, si adatta facilmente a case, cabine e capannoni, grazie l’impilamento in verticale che consente di ottimizzare gli spazi. La funzione di autoriscaldamento interno consente di utilizzarlo anche a temperature molto basse, fino a -20 C, rendendolo adatto anche a climi particolarmente rigidi.
La sicurezza è fondamentale per BLUETTI. Le batterie dei moduli di accumulo B500 si basano sulla chimica LFP (LiFePO4 o Litio-Ferro-Fosfato), che garantisce ampi intervalli di temperatura di utilizzo, ma soprattutto una lunga vita operativa, mantenendo l’80% della capacità iniziale anche dopo 3.500 cicli di carico/scarico. Con una garanzia di 10 anni e team di assistenza locali, BLUETTI garantisce un funzionamento senza preoccupazioni e supporto completo.
BLUETTI EP760 sarà disponibile dal 15 settembre prossimo al prezzo di lancio di 5.999 € per la versione base 7,6 kW/9,9k Wh.
BLUETTI si è impegnata a promuovere la sostenibilità e le soluzioni di energia verde sin dal suo inizio. Offrendo soluzioni di accumulo di energia eco-compatibili sia per uso interno che esterno, BLUETTI mira a fornire esperienze eccezionali per le nostre case, contribuendo anche a un futuro sostenibile per il nostro pianeta. Questo impegno per l’energia sostenibile ha aiutato BLUETTI ad espandere la sua portata in oltre 100 paesi e guadagnare la fiducia di milioni di clienti in tutto il mondo.
I presenti contenuti sono tutelati da diritti d’autore e non possono essere riutilizzati. Se desideri collaborare con noi e riutilizzare alcuni dei nostri contenuti, contatta: editors@pv-magazine.com."
https://www.pv-magazine.it/2023/09/18/al-via-il-progetto-per-la-comunita-energetica-di-parma/,"INSTALLAZIONI E IMPIANTI,EMILIA-ROMAGNA,ITALIA",LARA MORANDOTTI,"SETTEMBRE 18, 2023",Al via il progetto per la Comunità Energetica di Parma,"Si chiama “Progetto Sostenibilità” l’iniziativa avviata da Iren luce, gas e servizi, business unit commerciale del Gruppo Iren, e BBVA, gruppo bancario multinazionale, che ha l’obiettivo di realizzare una nuova Comunità Energetica Rinnovabile a Baganzola, a pochi chilometri da Parma.
Si tratta di un’attività che si inserisce all’interno di un più ampio accordo di collaborazione strategica tra le due aziende, che dal 2022 ruota intorno all’impegno comune per la transizione ecologica e digitale e per lo sviluppo di nuove soluzioni che possano supportare i rispettivi clienti.
Al centro dell’attenzione c’è un condominio di edilizia convenzionata indivisa della Cooperativa Parma 80. Sul tetto verrà installato un impianto fotovoltaico di potenza complessiva pari a circa 26 kW. “Grazie all’impianto sarà possibile produrre energia 100% green, riducendo al contempo le spese delle bollette energetiche per i cittadini che abitano nell’edificio di Parma 80″, ha scritto Iren in una nota stampa.
“Questo progetto rafforza la collaborazione con un partner strategico e qualificato quale BBVA, e contribuisce a concretizzare i nostri obiettivi di promozione e sviluppo delle comunità energetiche, una soluzione innovativa, efficiente e virtuosa che dà valore ai clienti ed al territorio, in linea con i pilastri del Piano Strategico Iren al 2030: transizione ecologica, territorialità, qualità del servizio”, ha affermato Gianluca Bufo, Amministratore Delegato di Iren luce gas e servizi”.
Il CEO ha inoltre sottolineato che si tratta di un passo avanti nella collaborazione tra il Gruppo Iren e BBVA per la realizzazione delle reciproche strategie sostenibili, coerentemente con l’accordo quadro che, avviato nel 2019 e legato agli obiettivi di sviluppo sostenibile delle Nazioni Unite, prevede l’erogazione a Iren, da parte dell’istituto di credito basco, di una linea di garanzie da 10 milioni di euro per iniziative e progetti green.
I presenti contenuti sono tutelati da diritti d’autore e non possono essere riutilizzati. Se desideri collaborare con noi e riutilizzare alcuni dei nostri contenuti, contatta: editors@pv-magazine.com."
