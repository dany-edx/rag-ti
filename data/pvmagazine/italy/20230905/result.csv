url,tag,author,updated_date,title,contents
https://www.pv-magazine.it/2023/09/05/regione-piemonte-introduce-principio-di-continuita-per-agrivoltaico-almeno-70-del-valore-della-produzione/,"INSTALLAZIONI E IMPIANTI,LEGGI & ATTI,MERCATI & POLITICHE,POLITICA,ITALIA,PIEMONTE",SERGIO MATALUCCI,"SETTEMBRE 5, 2023",Regione Piemonte introduce principio di continuità per agrivoltaico: almeno 70% del valore della produzione,"La regione Piemonte ha pubblicato il criterio per definire l’agrivoltaico: il principio di continuità. Questo consiste nel mantenimento nel triennio successivo all’installazione di almeno il 70% del valore della produzione agricola negli ultimi cinque anni produttivi.
La regione Piemonte lo ha definito nella delibera del 31 luglio 2023 n. 58-7356, attraverso cui approva queste installazioni  in aree agricole di elevato interesse agronomico.
“La predetta delibera dispone di installare solamente impianti fotovoltaici di tipo agrivoltaico sulle seguenti aree: areali individuati dai disciplinari delle produzioni agricole vegetali a Denominazione di Origine Protetta (D.O.P.), ad Indicazione Geografica Protetta (I.G.P.), a Denominazione di Origine Controllata (D.O.C.) e Garantita (D.O.C.G.); terreni agricoli e naturali ricadenti nella prima e seconda classe di capacità d’uso del suolo costituiti dai territori riconosciuti come appartenenti alla I e II classe”, ha detto ieri la regione.
Nella definizione di impianti agrivoltaici, la regione comunica anche le altre tre condizioni.
Gli impianti agrivoltaici devono rispondere ai requisiti di cui all’art. 65 comma 1-quinquies del d.l. 1/2012 convertito con modificazioni dalla legge 27/2012 e alle Linee Guida in materia di impianti agrivoltaici pubblicate sul sito del ministero dell’Ambiente e della sicurezza energetica. Non devono poi danneggiare “la funzionalità delle infrastrutture irrigue a basso consumo idrico realizzate con finanziamento pubblico presenti sui terreni interessati dall’impianto”. Nel caso di risaie, non devono poi danneggiare la funzionalità del sistema stesso.
I presenti contenuti sono tutelati da diritti d’autore e non possono essere riutilizzati. Se desideri collaborare con noi e riutilizzare alcuni dei nostri contenuti, contatta: editors@pv-magazine.com."
https://www.pv-magazine.it/2023/09/05/nuovo-materiale-di-perovskite-per-celle-solari-senza-piombo/,"MERCATI & POLITICHE,SVILUPPI DI MERCATO,TECNOLOGIA E SCIENZA,ALGERIA",EMILIANO BELLINI,"SETTEMBRE 5, 2023",Nuovo materiale di perovskite per celle solari senza piombo,"Ricercatori dell’Università Amar Thlidji in Algeria hanno condotto uno studio teorico per verificare se un materiale perovskite noto come KGeCl3 possa essere utilizzato per applicazioni nel fotovoltaico.
“Il KGeCl3 è uno dei composti che possono essere prodotti in laboratorio e che finora non sono stati scoperti in natura”, ha dichiarato alla rivista pv l’autore corrispondente della ricerca, Mohammed ElSaid Sarhani.
Nello studio “AB-INITIO study of electronic, mechanical, optical and thermoelectric properties of KGeCl3 for photovoltaic application”, pubblicato su Heliyon, Sarhani e i suoi colleghi hanno utilizzato il software WIEN2k per analizzare le caratteristiche elettroniche, elastiche, ottiche e termoelettriche della perovskite KGeCl3 nelle sue fasi cubica, tetragonale e ortorombica.
Il software consente agli utenti di eseguire calcoli di struttura elettronica dei solidi utilizzando la teoria funzionale della densità (DFT), un approccio di simulazione atomistica quantomeccanica per analizzare un’ampia varietà di proprietà di quasi tutti i tipi di sistemi atomici, tra cui molecole, cristalli, superfici e dispositivi elettronici.
“La DFT è particolarmente adatta a sistemi di grandi dimensioni, il che la rende preziosa per lo studio di molecole complesse”, hanno sottolineato gli scienziati, che hanno anche utilizzato la teoria del trasporto di Boltzmann per valutare le proprietà termoelettriche del materiale di perovskite. L’approccio di Boltzmann consente di descrivere il trasporto di elettroni in materiali con una struttura a bande complessa.
Attraverso la loro analisi, gli studiosi hanno scoperto che la perovskite KGeCl3 ha strutture stabili in tutte e tre le configurazioni e “buone” proprietà elastiche.
“Secondo il calcolo della struttura elettronica a bande, la perovskite KGeCl3 è un semiconduttore a bandgap diretto con energie di bandgap di 0,92 eV, 1,26 eV e 1,88 eV rispettivamente per le fasi cubica, tetragonale e ortorombica”. “Questo implica che il materiale potrebbe essere utilizzato in applicazioni optoelettroniche, compresi i dispositivi fotovoltaici”.
Sarhani ha anche spiegato che il nuovo materiale non è il più economico, poiché contiene germanio. “Ma il costo di produzione di questo tipo di materiale è più economico rispetto ad altri materiali, grazie alla facilità e alle condizioni di produzione”, ha sottolineato. “Non richiede pressioni elevate o un alto grado di purezza. Inoltre, il suo protocollo di produzione è facile e semplice”.
Gli scienziati hanno concluso affermando che la perovskite KGeCl3 può essere utilizzata per sostituire i materiali di perovskite a base di piombo nelle celle solari e in altri dispositivi optoelettronici. “Nel complesso, il nostro studio dimostra il potenziale della perovskite KGeCl3 come materiale multifunzionale con promettenti proprietà strutturali, elettroniche, ottiche e termoelettriche in diverse strutture cristalline”.
I presenti contenuti sono tutelati da diritti d’autore e non possono essere riutilizzati. Se desideri collaborare con noi e riutilizzare alcuni dei nostri contenuti, contatta: editors@pv-magazine.com."
https://www.pv-magazine.it/2023/09/05/impianto-fotovoltaico-premiato-lintervista-a-lumenwatt-sui-dettagli-tecnici/,"INDUSTRIA & FORNITORI,INSTALLAZIONI E IMPIANTI,MODULI,CINA,ITALIA,LOMBARDIA",LARA MORANDOTTI,"SETTEMBRE 5, 2023",Impianto fotovoltaico premiato: l’intervista a LumenWatt sui dettagli tecnici,"Attiva nel settore del fotovoltaico e dell’illuminazione, l’azienda valtellinese LumenWatt è stata premiata ai Jinko Solar Awards 2023 per la categoria commerciale e industriale.
La vittoria è arrivata grazie commerciale e industriale alla progettazione e realizzazione di un impianto fotovoltaico aziendale installato per NBC Elettronica Group, industria manifatturiera di Delebio (SO) che produce sistemi di pesatura industriale. Per saperne di più sull’impianto vincitore e sull’azienda, pv magazine Italia ha intervistato Thomas Acquistapace, CEO di LumenWatt.
pv magazine: Iniziamo puntando i riflettori sull’impianto premiato. Quali sono i dettagli dell’installazione e i particolari determinanti per la vittoria?
Dal punto di vista strettamente tecnico è stata una sfida piuttosto impegnativa. Il cliente chiedeva di installare i moduli evitando di forare lo strato più esterno in guaina ardesiata a copertura del tetto curvo in lamiera, dove quindi non è stato possibile utilizzare strutture zavorrate per tetti piani.
Il nostro ufficio tecnico, in particolare il collega Daniele Zamboni responsabile della divisione fotovoltaico, nello sviluppo della progettazione esecutiva dell’impianto ha individuato una soluzione tecnica che si è rivelata vincente: utilizzare una struttura reticolare fissata solo sul perimetro. Questa soluzione ci ha consentito di soddisfare la richiesta del cliente, senza avere un impatto eccessivo sul budget e potendo, inoltre, massimizzare la potenza installata sfruttando tutta la superficie disponibile.
Quali sono i prodotti installati?
Grazie a tale scelta siamo quindi stati in grado di installare in breve tempo 264 moduli Jinko Solar JKM455M-60HL4-V, connessi a 2 inverter dc/ac Sungrow SG50CX, per un totale di 120,12 kW che ad oggi stanno performando molto bene, come evidenziato dai disponibili dal sistema di monitoraggio evoluto scelto per il cliente. Il nostro ufficio tecnico ha gestito tutte le pratiche autorizzative e di connessione fino all’ottenimento della licenza di officina elettrica.
Come è nata la collaborazione con Jinko Solar?
Così come per tutti gli altri partner tecnologici, la collaborazione con Jinko Solarè il risultato dell’attività di ricerca continua del nostro ufficio tecnico, volta ad individuare sempre le migliori tecnologie disponibili, che soddisfino precisi requisiti sia di carattere tecnico, quindi legati alle
performance, ma anche legati alle garanzie ed all’affidabilità del fornitore e, ovviamente, al rapporto qualità/prezzo.
Jinko Solar, in particolare con i moduli della serie Tiger Pro, ha soddisfatto tutti i requisiti e si è rivelato un partner affidabile, che non a caso abbiamo utilizzato per installazioni sia in ambito residenziale che per impianti di taglia commerciale e industriale.
Qual è, invece, la storia di LumenWatt?
LumenWatt nasce nel 2007 dall’evoluzione di uno studio di progettazione impiantistica grazie alla mia volontà di dar vita ad un’azienda in grado di “andare oltre” i servizi tecnici di progettazione e consulenza, che ancora oggi rappresentano un asset imprescindibile. L’obiettivo era trasferire più valore ai clienti con la fornitura e installazione “Chiavi in Mano” in quei settori dove, nel tempo, il team di tecnici si è fortemente specializzato, ovvero gli impianti solari fotovoltaici e l’efficientamento energetico. LumenWatt vuole dare il proprio contributo alla Transizione Energetica promuovendo interventi di efficientamento per la riduzione dei consumi – e quindi delle emissioni – e l’utilizzo di fonti rinnovabili per l’autoconsumo di energia.
Quali altri impianti industriali state costruendo?
Nel 2023, rispetto al 2022, è aumentata la domanda per gli impianti di taglia commerciale e industriale e, per tanto, abbiamo in corso diverse installazioni per PMI che operano in settori come l’alberghiero e la distribuzione, oltre ovviamente al manifatturiero. Abbiamo in cantiere impianti per clienti che sono tornati da noi dopo anni, perché evidentemente hanno avuto un’esperienza positiva e questo ci rende particolarmente orgogliosi.
Stiamo inoltre lavorando al revamping e repowering di alcuni impianti incentivati con il Conto Energia, sostituendo quindi tutti i componenti dell’impianto , quali moduli e inverter, e realizzando contestualmente nuovi impianti in autoconsumo sfruttando le superfici liberatesi grazie alla maggior efficienza dei nuovi moduli rispetto ai vecchi.
I presenti contenuti sono tutelati da diritti d’autore e non possono essere riutilizzati. Se desideri collaborare con noi e riutilizzare alcuni dei nostri contenuti, contatta: editors@pv-magazine.com."
https://www.pv-magazine.it/2023/09/05/prysmian-completa-linterconnessione-sottomarina-piu-lunga-del-mondo/,"RETI E INTEGRAZIONE DI RETI,DANIMARCA,ITALIA,REGNO UNITO",EMILIANO BELLINI,"SETTEMBRE 5, 2023",Prysmian completa l’interconnessione sottomarina più lunga del mondo,"Prysmian ha completato l’installazione del Viking Link Interconnector, una linea di trasmissione sottomarina HVDC che collega la Danimarca al Regno Unito.
Il produttore italiano di cavi ha dichiarato che la nuova linea di trasmissione entrerà in funzione entro la fine di quest’anno e funzionerà a 525 kV DC.
Il progetto è una joint venture tra gli operatori di rete dei due Paesi, National Grid ed Energinet. I cavi attraversano quattro zone economiche esclusive nelle acque olandesi, tedesche, danesi e britanniche.
“Ogni territorio ha la sua legislazione e le sue parti interessate. Il cablaggio attraversa più di 40 altre linee, come le connessioni del gas e dell’elettricità”, ha dichiarato Prysmian in un comunicato.
Prysmian si è assicurata, nell’agosto 2019, un contratto per l’installazione dei cavi da 700 milioni di euro (755,8 milioni di dollari) per il progetto da 1,7 miliardi di sterline (2,14 miliardi di dollari).
Viking Link è il sesto interconnettore di National Grid. La società dispone già di cinque linee di trasmissione operative che collegano il Regno Unito con la Francia (IFA e IFA2), i Paesi Bassi (BritNed), il Belgio (Nemo Link) e la Norvegia (North Sea Link).
I presenti contenuti sono tutelati da diritti d’autore e non possono essere riutilizzati. Se desideri collaborare con noi e riutilizzare alcuni dei nostri contenuti, contatta: editors@pv-magazine.com."
https://www.pv-magazine.it/2023/09/05/prime-due-sentenze-del-consiglio-di-stato-a-favore-di-progetti-agripv-sticchi-damiani-il-quadro-normativo-e-ora-chiaro/,"INSTALLAZIONI E IMPIANTI,LEGGI & ATTI,MERCATI & POLITICHE,ITALIA,PUGLIA",SERGIO MATALUCCI,"SETTEMBRE 5, 2023","Prime due sentenze del Consiglio di Stato a favore di progetti agriPV, Sticchi Damiani: il quadro normativo è ora chiaro","Il Consiglio di Stato ha pubblicato settimana scorsa due sentenze su due ricorsi proposti dalla Provincia di Brindisi contro due società che non avevano ricevuto dalla provincia i provvedimenti unici regionali per la realizzazione di impianti fotovoltaici e che avevano poi impugnato gli atti dinanzi al TAR Puglia che aveva poi accolto il ricorso.
L’avvocato che ha seguito le due cause, Andrea Sticchi Damiani, spiega a pv magazine Italia che si tratta delle prime due sentenze e che altre seguiranno, ma che il trend è chiaro: non è possibile assimilare progetti agrivoltaici a progetti fotovoltaici.
“La giustizia amministrativa (TAR e Consiglio di Stato) ha colmato le ultime lacune per cui se si mette in fila norme e giurisprudenza, ormai il quadro per l’agrivoltaico è del tutto chiaro,” spiega Sticchi Damiani.
Il primo progetto, quello oggetto della sentenza pubblicata il 30 agosto, con una potenza di quasi 6 MW, è portato avanti da Columns Energy. Il secondo, sempre in provincia di Brindisi, ha una potenza pari a circa 110 MW.
Le due sentenze, spiega Sticchi Damiani, delineano un quadro normativo sostanzialmente diverso per l’agrivoltaico e il fotovoltaico tradizionale.
“I criteri che venivano usati in precedenza, come il consumo del territorio rispetto al normale fine agricolo, è un’obiezione che non si può più portare avanti. Non sono ettari sottratti alle aree agricole, anzi spesso si tratta di ex aree improduttive che tornano produttive.”
L’avvocato si aspetta che questo trend continui nei prossimi mesi e che la giustizia amministrativa confermi queste prime due sentenze.
“Una pluralità di cause vinte nei TAR regionali sono state oggetto di ricorso da parte degli enti locali. Ci saranno altre sentenze. Queste fanno da apripista”.
Le sentenze di cui parla Sticchi Damiani avranno a che fare con altri progetti che hanno seguito iter autorizzativi che precedevano le linee guida.
“Questa sentenza si pone su un iter autorizzativi che precede le linee guida. Ora ci sono tre tipologie di agrivoltaico nelle linee guida: l’agrivoltaico base non incentivato, quello con tecnologia più elevata che consente di avere accesso agli incentivi del GSE, uno ancora più avanzato che può dare accesso ai contributi a fondo perduto previsti dal PNRR. Questa sentenza va a incidere tutto quello che è stato portato avanti prima delle linee guida.”
L’avvocato sottolinea che l’ubicazione del progetto in aree idonee costituisce fattore fondamentale nelle decisioni del Consiglio di Stato. Il ruolo delle aree idonee è fondamentale perché di fatto contiene una valutazione positiva ex ante, che gli enti locali non possono mettere in discussione.
“Anche il ruolo dell’altezza è fondamentale anche se nel caso di specie il Consiglio di Stato ha affermato che non si tratta di un requisito indefettibile per la qualificazione di un impianto come agro-voltaico”.
La storia del progetto di Columns Energy e altri progetti agriPV
A gennaio 2022 la provincia di Brindisi non aveva autorizzato il rilascio del provvedimento autorizzattivo unico regionale per la realizzazione e l’esercizio dell’impianto.
Columns Energy ha impugnato gli atti dinanzi al TAR Puglia, chiedendone l’annullamento. Il giudice di primo grado aveva accolto il ricorso, sottolineando la differenza tra impianti agrivoltaici e quelli fotovoltaici. La Provincia di Brindisi ha poi chiesto la riforma della sentenza.
Nel caso di Columns Energy, il 95% del sito sarà interessato da attività agricole. In generale, l’avvocato si aspetta che i progetti agrivoltaici continuino ad avere una forte componente agricola.
“Altri progetti sono modulati diversamente, ma, nelle 70-80 iniziative agrivoltaiche che sto seguendo, non mi è mai successo che questa proporzione scendesse sotto il 70%”.
Nella sua sentenza relativa al caso di Columns Energy, il Consiglio di Stato sottolinea poi che “l’obiettivo assolutamente prioritario del PNIEC è quello del passaggio a forme di energie green”.
Il PNRR ha stanziato 2,6 miliardi per rinnovabili: 1,1 miliardi per l’agrivoltaico e 1,5 miliardi per impianti PV sui tetti agricoli. 
I presenti contenuti sono tutelati da diritti d’autore e non possono essere riutilizzati. Se desideri collaborare con noi e riutilizzare alcuni dei nostri contenuti, contatta: editors@pv-magazine.com."
https://www.pv-magazine.it/2023/09/05/batterie-al-litio-nuove-mappe-tecnologiche-per-sostenibilita-e-riciclo/,"BATTERIE,STOCCAGGIO,TECNOLOGIA E SCIENZA,EUROPA OCCIDENTALE,ITALIA",MASSIMO IZZI,"SETTEMBRE 5, 2023",Batterie al Litio: nuove mappe tecnologiche per sostenibilità e riciclo,"Il futuro di decarbonizzazione del nostro sistema energetico affidato alle energie rinnovabili, intermittenti per loro natura, non potrà avere successo se non sarà accompagnato da un parallelo sviluppo di batterie che ne permettano lo stoccaggio; inoltre lo sviluppo dell’auto elettrica su larga scala necessita di batterie sempre più performanti e leggere. I futuri scenari disegnano crescite esponenziali per l’uso di questi dispositivi, ma questo comporterà sempre più necessità di estrazione di materie prime rare ed approvvigionamenti da aree geo-politicamente instabili. Attualmente il tasso di sviluppo delle tecnologie per la produzione di energia da fonti rinnovabili rispetto a quelle per lo stoccaggio presenta un forte deficit a favore delle prime. Bisogna poi ricordare che ad oggi, il mercato delle batterie stazionarie e per mobilità è dominato dalla Cina, seguita dalla Corea del Sud. E l’Europa?
Spiace ricordare che il vecchio continente sconta sempre una scarsa visione a lungo termine degli obiettivi comuni ai diversi Paesi. Vogliamo ricordare, solo a titolo di esempio, come non molto tempo fa l’AD Marchionne dell’ex gruppo FIAT ritenesse l’auto elettrica senza futuro mentre i cinesi lavoravano al loro sviluppo. Che fare dunque? La risposta passa sempre attraverso la ricerca e l’innovazione. Fortunatamente la commissione europea è corsa ai ripari su questo tema e gran parte dei fondi di NextGenEU e di Repower Europe sono stati messi a disposizione per lo sviluppo di nuove tecnologie dedicate all’accumulo e la mobilità elettrica che fanno seguito al Piano d’Azione Strategico sulle Batterie, adottato nel 2018, che definisce misure a supporto di ogni aspetto della filiera, per garantire che le batterie prodotte e utilizzate in Europa siano sicure, efficienti e che si seguano i più alti standard ambientali e sociali nelle fasi di produzione, uso e fine vita. La volontà è quella di definire requisiti di sostenibilità che tutte le batterie immesse nel mercato Europeo dovranno soddisfare.
Gli obiettivi sono molteplici: prima di tutto sul fronte del riciclo cercando di recuperare la maggior parte dei materiali a fine vita per evitare estrazioni minerarie e importazioni; in secondo luogo lo sviluppo di tecnologie a basso costo e maggiormente performanti; infine con la creazione di una economia circolare per il settore dove riuso e riciclo possano allinearsi ad analoghe iniziative europee per il settore energetico e siano fattore di crescita per le industrie del settore.
L’Italia, con ENEA, sul fronte riciclo, partecipa al progetto europeo ACROBAT (https://acrobat-project.eu/en) che punta, con un nuovo processo a basso impatto ambientale e basso costo, al recupero di oltre il 90% delle materie prime contenute nelle batterie LFP a base di litio ferro e fosfato (vedi immagine principale), una recente tipologia di accumulatori agli ioni di litio che sta guadagnando quote di mercato grazie a caratteristiche di elevata stabilità e sicurezza, lunga durata e costo inferiore rispetto ad altre tipologie, in quanto non contengono cobalto e nichel, ma ancora non presente nella realtà industriale europea.
I componenti che compongono anodo, catodo ed elettrolita sono i materiali preziosi e critici che nel processo di riciclo degli accumulatori devono essere sviluppati in ottica di economia circolare mentre l’imballaggio delle batterie appartiene al ciclo della plastica ampiamente già sviluppato in Europa. Per quanto riguarda il contrasto alla Cina per riguadagnare il gap in ambito di mobilità elettrica, ENEA è inserita nel progetto IPCEI europeo EuBatIn (European Battery Innovation).

Per l’Italia, oltre ad ENEA, partecipano realtà come Istituto Bruno Kessler sul fronte ricerca, oltre a 12 aziende: Endurance Spa, Enel X Srl, ENGITEC Technologies Spa, FIAMM Energy Technology, Fiat Chrysler Automobiles, Fluorsid Alkeemia Spa, FPT Industrial, Green Energy Storage Srl, Italmatch Chemicals Spa, Italy Srl, MIDAC Spa e Solvay. Esso mira a garantire un vantaggio competitivo dell’innovazione europea sulle batterie, in particolare sulle batterie a ioni di litio (LIBs), promuovendo l’intera catena del valore delle batterie all’interno dell’UE in termini di materiali, sviluppi di elettrodi, celle e moduli innovativi ed arrivi al riciclo completo degli accumulatori.
Le LIBs rappresentato la pietra angolare per le future politiche di decarbonizzazione europee grazie alla loro versatilità in ambito stazionario e di mobilità elettrica poiché possono sostituire qualunque altra tipologia di batteria nelle varie applicazioni come, ad esempio, il livellamento dei carichi nelle reti di alta potenza. Di fatto, le LIBs permettono di rivedere completamente la struttura delle reti elettriche e di introdurvi con successo le fonti rinnovabili. Nei prossimi appuntamenti torneremo ad approfondire questi importanti aspetti sia dal punto di vista prettamente tecnologico che quelli più propriamente di impatto sociale ed economico.
I presenti contenuti sono tutelati da diritti d’autore e non possono essere riutilizzati. Se desideri collaborare con noi e riutilizzare alcuni dei nostri contenuti, contatta: editors@pv-magazine.com."
