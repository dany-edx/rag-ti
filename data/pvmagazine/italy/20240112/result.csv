url,tag,author,updated_date,title,contents
https://www.pv-magazine.it/2024/01/12/grew-energy-costruira-una-fabbrica-di-wafer-e-celle-solari-da-28-gw-in-india/,"INDUSTRIA & FORNITORI,MODULI,INDIA",UMA GUPTA,"GENNAIO 12, 2024","Grew Energy costruirà una fabbrica di wafer e celle solari da 2,8 GW in India","Grew Energy ha firmato un accordo del valore di 457,37 milioni di dollari con il governo del Gujarat nell’ambito della decima edizione del Vibrant Gujarat Global Summit.
L’azienda installerà un’unità di produzione di celle e wafer solari da 2,8 GW a Dholera, nel Gujarat. Il governo del Gujarat contribuirà a facilitare le autorizzazioni necessarie e ad accelerare il processo di creazione dell’unità. Si stima che il progetto creerà posti di lavoro per oltre 1.600 persone.
L’investimento è il più grande nella storia di Grew Energy. L’azienda raccoglierà i fondi attraverso un mix di accantonamenti interni e finanziamenti esterni.
“Ora abbiamo un vantaggio per stabilire la nostra unità di produzione di celle e wafer solari da 2,8 GW in Gujarat”, ha dichiarato Vinay Thadani, direttore e CEO di Grew Energy. “Prevediamo di avviare il processo di creazione della nostra unità di Dholera nel 2025 e pensiamo che questa sarà una pietra miliare per la crescita dell’azienda e per i suoi piani di espansione futuri”.
I presenti contenuti sono tutelati da diritti d’autore e non possono essere riutilizzati. Se desideri collaborare con noi e riutilizzare alcuni dei nostri contenuti, contatta: editors@pv-magazine.com."
https://www.pv-magazine.it/2024/01/12/esce-il-nuovo-inverter-fotovoltaico-trifase-di-ingeteam/,"INDUSTRIA & FORNITORI,INVERTER,ITALIA,SPAGNA",LARA MORANDOTTI,"GENNAIO 12, 2024",Esce il nuovo inverter fotovoltaico trifase di Ingeteam,"È un periodo di particolare fermento per Ingeteam, che continua a presentare la sua nuova gamma di inverter fotovoltaici di stringa. Dopo il nuovo inverter trifase per il settore commerciale INGECON SUN 30TL M3 / 50TL M4  ora è la volta di INGECON SUN 10-15-20TL M2, un inverter trifase destinato al settore dell’autoconsumo commerciale e industriale, ma che si rivolge anche al segmento residenziale a livello collettivo, come comunità energetiche e di autoconsumo condivise.
L’inverter è disponibile in tre versioni, con una potenza nominale di 10, 15 e 20 kW e, secondo quanto dichiarato da Ingeteam, raggiunge un’efficienza massima del 98%.
“Tutti e tre i modelli includono due inseguitori indipendenti del punto di massima potenza (MPPT), che consentono una maggiore flessibilità nella configurazione del modulo fotovoltaico e l’estrazione della massima quantità di energia dai pannelli solari”, spiega Ingeteam.
Il produttore precisa che tutti i dispositivi della nuova gamma di inverter di stringa funzionano senza la necessità di kit esterni e incorporano di serie l’EMS che permette di realizzare strategie avanzate di autoconsumo, monitorabile grazie alla app di Ingeteam.
Tra le altre caratteristiche tecniche descritte ci sono sistemi di sicurezza integrati, come il sezionatore DC, gli scaricatori di tipo 2, sia in DC che in AC, il rilevamento dei guasti di isolamento, la protezione contro i cortocircuiti e i sovraccarichi in uscita.
 
 
I presenti contenuti sono tutelati da diritti d’autore e non possono essere riutilizzati. Se desideri collaborare con noi e riutilizzare alcuni dei nostri contenuti, contatta: editors@pv-magazine.com."
https://www.pv-magazine.it/2024/01/12/bluefield-compra-da-elements-green-portafoglio-da-72-mw-in-puglia/,"INSTALLAZIONI E IMPIANTI,MERCATI & POLITICHE,SVILUPPI DI MERCATO,ITALIA,PUGLIA",SERGIO MATALUCCI,"GENNAIO 12, 2024","Bluefield compra da Elements Green portafoglio da 7,2 MW in Puglia","Bluefield, piattaforma di investimenti e asset management, attraverso il veicolo Bluefield Revive Italia I S.r.l. ha acquisito da Elements Green un portafoglio composto da 10 impianti fotovoltaici in esercizio situati nella regione Puglia.
Il portafoglio ha una capacità installata totale di circa 7,2 MW, detenuti attraverso una struttura societaria transfrontaliera che include una sub-holding tedesca beneficiaria di un finanziamento bancario project-based, estinto prima del closing.
Bluefield ha oltre 1,7 miliardi di euro di asset nel Regno Unito e in Europa. Elements Green è titolare di una pipeline greenfield di +7.5 GW.
Green Horse Legal Advisory ha assistito Bluefield ed Elements Green in qualità di deal counsel, con un team guidato da Carlo Montella, managing partner, e Marcello Montresor, counsel.
La società di consulenza e le parti interestate non hanno condiviso i dettagli finanziari dell’operazione.
I presenti contenuti sono tutelati da diritti d’autore e non possono essere riutilizzati. Se desideri collaborare con noi e riutilizzare alcuni dei nostri contenuti, contatta: editors@pv-magazine.com."
https://www.pv-magazine.it/2024/01/12/artico-parlamento-norvegese-approva-proposta-per-attivita-mineraria-in-acque-profonde/,"BATTERIE,INDUSTRIA & FORNITORI,LEGGI & ATTI,MERCATI & POLITICHE,MODULI,POLITICA,STOCCAGGIO,SVILUPPI DI MERCATO,TECNOLOGIA E SCIENZA,NORVEGIA",SERGIO MATALUCCI,"GENNAIO 12, 2024","Artico, parlamento norvegese approva proposta per attività mineraria in acque profonde","Il parlamento norvegese (Storting) ha approvato martedì i piani commerciali proposti dal governo per permettere l’esplorazione mineraria dei fondali marini nelle sue acque territoriali nell’Oceano Artico. Il governo norvegese aveva proposto l’apertura di un’area sulla piattaforma continentale norvegese per le operazioni minerarie a giugno.
“Dopo l’apertura dell’area, verrà avviato un processo per concedere una licenza ai sensi del Seabed Minerals Act. Verranno presi accordi per un’esplorazione graduale”, aveva scritto il governo norvegese.
L’attività mineraria in acque profonde è un processo di estrazione dei minerali che avviene su un fondale oceanico, a profondità comprese fra 1.400 fino a 3.700 metri. Lo scopo delle attività esplorative e poi estrattive è di evitare l’opposizione pubblica e sfruttare risorse naturali, molte delle quali importanti per la transizione energetica. I metalli industrialmente preziosi includono argento, oro, rame, manganese, cobalto e zinco.
La proposta di legge, votata dal parlamento norvegese con 80 voti favorevoli e 20 contrari, consente l’esplorazione di circa 280.000 km² di fondali artici tra Norvegia e Groenlandia. Si tratta di un’area più o meno grande quanto l’Italia.
Il partito laburista, il partito conservatore, il partito di centro e il partito del progresso hanno votato insieme e hanno avanzato tre principali richieste al governo. Tra queste il parlamento chiede al governo di chiarire che l’esame del rapporto la sicurezza nazionale sarà un criterio per l’assegnazione dei permessi di estrazione. Lo Storting chiede anche al governo di presentare i primi piani per l’estrazione dei minerali dei fondali marini come proposta prima che il ministero approvi il piano di estrazione. Di fatto quindi l’esplorazione non inizierà subito.
“Le prime licenze di estrazione dovranno essere approvate dal parlamento norvegese, il che significa che la battaglia contro l’estrazione mineraria in acque profonde continua”, ha scritto Greenpeace.
In una relazione legale per conto di Greenpeace Nordic e WWF Norvegia, lo studio norvegese Wikborg Rein ha rilevato potenziali violazioni del diritto norvegese e internazionale nei piani del paese per l’estrazione in alto mare nell’Artico. “L’ondata di proteste contro l’estrazione in acque profonde ha appena iniziato a crescere”, ha commentato Frode Pleym, responsabile di Greenpeace Norvegia.
Simili le reazioni di altre associazioni ambientaliste. “Sappiamo così poco degli oceani profondi, ma ne sappiamo abbastanza per essere certi che il loro sfruttamento estrattivo spazzerà via una fauna selvatica unica, disturberà il più grande deposito di carbonio del mondo e non accelererà la transizione verso economie pulite”, ha commentato Steve Trent, amministratore delegato e fondatore della Environmental Justice Foundation.
Le parti favorevoli sottolineano che la produzione norvegese potrebbe diminuire la dipendenza europea da produttori asiatici, incontrando meno resistenze rispetto alle attività esplorative su terra ferma.
I presenti contenuti sono tutelati da diritti d’autore e non possono essere riutilizzati. Se desideri collaborare con noi e riutilizzare alcuni dei nostri contenuti, contatta: editors@pv-magazine.com."
https://www.pv-magazine.it/2024/01/12/stellantis-punta-sulle-batterie-agli-ioni-di-sodio/,"BATTERIE,STOCCAGGIO,EUROPA OCCIDENTALE,FRANCIA,ITALIA",LARA MORANDOTTI,"GENNAIO 12, 2024",Stellantis punta sulle batterie agli ioni di sodio,"Attraverso il suo fondo di venture capital, Stellantis da oggi partecipa come investitore strategico in Tiamat, spin-off francese del Centre National de la Recherche Scientifique (CNRS), che sviluppa e commercializza la tecnologia delle batterie agli ioni di sodio. Il produttore di auto ha spiegato che si tratta di una delle undici start-up tecnologiche premiate con lo Stellantis Ventures Award nel 2023 ed è la prima ad aver commercializzato una tecnologia agli ioni di sodio in un prodotto elettrificato.
“Questa tecnologia offre un costo inferiore per chilowattora ed è priva di litio e cobalto. La grande disponibilità di sodio offre numerosi
vantaggi in termini di maggiore sostenibilità e indipendenza strategica. La tecnologia agli ioni di sodio promette un accumulo di energia più conveniente rispetto all’attuale tecnologia delle batterie agli ioni di litio, oggi largamente utilizzata.”, riporta Stellantis nella nota stampa.
“Trovare nuove opzioni per disporre di batterie più sostenibili ed economicamente accessibili che utilizzino materie prime con ampia disponibilità è una delle ambizioni chiave del nostro piano strategico Dare Forward 2030, secondo cui azzereremo le nostre emissioni nette di carbonio entro il 2038,” ha dichiarato Ned Curic, Chief Engineering and Technology Officer di Stellantis. “
Oltre alla batteria agli ioni di sodio con Tiamat, Stellantis sta investendo in altre tecnologie alternative per l’accumulo di energia, come le batterie allo stato solido con Factorial Energy e la chimica litio-zolfo con Lyten Inc.
Una notizia di agosto, inoltre, è inerente alla nuova batteria intelligente per auto sviluppata da Stellantis e Saft: IBIS, che integra le funzioni di inverter e caricatore.
Il prossimo passaggio sarà l’utilizzo da parte di Tiamat dei proventi del piano di ricerca dei fondi, di cui fa parte anche Stellantis Ventures, per realizzare un impianto di batterie agli ioni di sodio in Francia. Stellantis racconta che in un primo momento le batterie saranno destinate ad apparecchi elettrici e ad applicazioni di accumulo stazionarie, mentre in futuro la produzione sarà aumentata con prodotti di seconda generazione specifici per veicoli BEV.
I presenti contenuti sono tutelati da diritti d’autore e non possono essere riutilizzati. Se desideri collaborare con noi e riutilizzare alcuni dei nostri contenuti, contatta: editors@pv-magazine.com."
https://www.pv-magazine.it/2024/01/12/servizio-ricerca-di-lavoro-nel-fotovoltaico-trentanovesima-edizione/,"MERCATI & POLITICHE,SVILUPPI DI MERCATO,CALABRIA,CAMPANIA,EMILIA-ROMAGNA,ITALIA,LAZIO,LOMBARDIA,SICILIA,TOSCANA,UMBRIA",LARA MORANDOTTI,"GENNAIO 12, 2024",Servizio ricerca di lavoro nel fotovoltaico: trentanovesima edizione,"Ad Arlena di Castro, in provincia di Viterbo, Progeco NeXT cerca un supervisore ambientale in ambito fotovoltaico che si occupi dell’implementazione dei sistemi ambientali per progetto, processi, procedure e documentazione e della raccolta e revisione della documentazione ambientale dei fornitori. Tra le altre mansioni, dovrà inoltre partecipare a indagini ambientali e a meeting, revisioni ed audit di fornitori.
Energyetika seleziona a Brescia un progettista fotovoltaico che si inserirà n un contesto in forte crescita e sviluppo, a diretto riporto del project manager. La risorsa si occuperà di progettare e gestire progetti in ambito fotovoltaico utility scale.
A fronte di un importante progetto di rafforzamento territoriale, E.ON Super Solar ricerca per Cosenza, Grosseto, Palermo, Reggio Calabria, Roma, Salerno e Terni, la figura di un capo filiale, inquadrato come agente di commercio iscritto all’Enasarco che avvii una filiale di nuova apertura, coordini, implementi e sovrintenda un gruppo di agenti sul territorio di riferimento, nel segmento B2C.
Per un’azienda cliente, Reverse cerca a Ravenna un Project Manager che lavorerà su importanti progetti di realizzazione di impianti fotovoltaici ed eolici. Dovrà consegnare i progetti assegnati, nei tempi previsti e all’interno del budget assegnato, soddisfacendo i requisiti e le specifiche concordate ed essere responsabile per l’appropriatezza, la qualità e la puntualità di tutti gli aspetti del progetto, nonché della sua esecuzione nel pieno rispetto delle specifiche tecniche dei requisiti di Salute, Sicurezza e Tutela Ambientale.
 
I presenti contenuti sono tutelati da diritti d’autore e non possono essere riutilizzati. Se desideri collaborare con noi e riutilizzare alcuni dei nostri contenuti, contatta: editors@pv-magazine.com."
https://www.pv-magazine.it/2024/01/12/futurasun-avvia-la-costruzione-di-una-fabbrica-di-moduli-back-contact-da-2-gw-in-cina/,"INDUSTRIA & FORNITORI,MERCATI & POLITICHE,MODULI,SVILUPPI DI MERCATO,ASIA,CINA,ITALIA,VENETO",VALERIE THOMPSON,"GENNAIO 12, 2024",Futurasun avvia la costruzione di una fabbrica di moduli back contact da 2 GW in Cina,"l produttore di moduli Futurasun ha aperto i lavori per la sua nuova fabbrica di moduli fotovoltaici a contatto posteriore da 2 GW, che comprende la sede centrale asiatica e un centro di ricerca e sviluppo a Suzhou, in Cina.
Tre mesi prima ha iniziato la costruzione di un impianto di produzione di celle TOPCon da 12 GW a Huai’an, nella provincia di Jiangsu. Questo stabilimento era stato originariamente progettato per avere una capacità di 10 GW.
L’amministratore delegato di Futurasun, Alessandro Barin, ha dichiarato a pv magazine che l’aumento della capacità nominale di produzione delle celle è il risultato di due elementi, in particolare il “potenziale non sfruttato per i progressi tecnologici delle attuali attrezzature di produzione” e la prospettiva di “integrare due linee di produzione aggiuntive, migliorando strategicamente il progetto originale”.
“L’annuncio si è basato sulle previsioni di efficienza delle celle, che nel frattempo sono aumentate. Ci saranno due impianti identici da 6 GW uno accanto all’altro, ciascuno con dieci linee da 600 MW”, ha dichiarato Barin.
Le opere civili sono state completate e i prossimi lavori importanti inizieranno dopo il Capodanno cinese, a metà febbraio 2024. “I team cinesi sono molto bravi a scalare. La costruzione di produzioni su larga scala è il loro punto di forza”, ha dichiarato Barin.
Alla domanda sui progressi del piano da 25 milioni di euro (26,4 milioni di dollari) per una fabbrica di moduli europei da 2 GW a Cittadella, in Italia, annunciato all’inizio dello scorso anno, Barin ha indicato che il progetto è ancora in fase di valutazione.
“Abbiamo acquistato il terreno in Italia. I costi per passare alla fase successiva, tuttavia, sono scoraggianti. Non si vede alcun sostegno statale dall’Italia o dall’Europa. Stiamo facendo i compiti, gli studi di fattibilità e ci stiamo preparando a fare domanda per il Fondo per l’Innovazione, ma è un processo complicato e costoso per un’azienda privata”, ha detto, aggiungendo di essere più ottimista riguardo alla possibilità di fare R&S in Italia.
“Potrei vedere la costruzione di un centro di R&S a Roma, sfruttando l’acquisizione di Solertix per essere in grado di attrarre talenti da tutto il mondo”, ha detto Barin, riferendosi all’acquisizione di giugno da parte di Futurasun di Solertix, una startup di celle solari in perovskite con sede a Roma, nata dall’Università di Roma Tor Vergata.
“Possiamo fare molto per costruire la proprietà intellettuale di celle, moduli e inverter, con la produzione su scala industriale in Cina”, ha dichiarato.
I presenti contenuti sono tutelati da diritti d’autore e non possono essere riutilizzati. Se desideri collaborare con noi e riutilizzare alcuni dei nostri contenuti, contatta: editors@pv-magazine.com."
https://www.pv-magazine.it/2024/01/12/coprire-il-deserto-del-sahara-con-impianti-solari-potrebbe-aumentarne-la-nuvolosita/,"TECNOLOGIA E SCIENZA,AFRICA SUBSAHARIANA,NORD AFRICA",EMILIANO BELLINI,"GENNAIO 12, 2024",Coprire il deserto del Sahara con impianti solari potrebbe aumentare nuvolosità in regioni limitrofe,"Un team di ricerca internazionale ha analizzato il potenziale impatto dell’installazione di parchi solari fotovoltaici nel deserto del Sahara sulla circolazione atmosferica e sulla copertura nuvolosa globale, nel tentativo di stimare i potenziali problemi derivanti dai cambiamenti delle proprietà della superficie terrestre.
Gli scienziati hanno cercato di dimostrare che le fattorie solari installate nel Sahara possono provocare cambiamenti nella circolazione atmosferica e perturbazioni della frazione globale di nuvole e della radiazione superficiale a onde corte discendente (RSDS), che è la somma dell’energia solare in arrivo sulla superficie terrestre nello spettro delle onde corte.
Gli studiosi hanno spiegato che gli impianti solari nelle regioni aride possono amplificare la risposta climatica regionale attraverso processi di feedback locali atmosfera-terra e vegetazione. “In Nord Africa, la riduzione dell’albedo superficiale e le retroazioni innescano il riscaldamento localizzato e la convezione”, hanno dichiarato. “Questo porta a una convergenza superficiale e, di conseguenza, a un’altezza geopotenziale positiva e a una divergenza nella troposfera superiore del Nord Africa”.
Gli scienziati hanno considerato tre diversi scenari di copertura del deserto del Sahara da impianti solari, con percentuali del 5%, 20% e 50%. Son state condotte una serie di simulazioni attraverso il modello del sistema Terra (EC-Earth), che simula i processi fisici, chimici e biologici che governano il sistema Terra, a diversi livelli di complessità.
“EC-Earth riproduce ragionevolmente diversi processi dinamici chiave rilevanti per questo studio, come la circolazione generale dell’atmosfera e il sistema dei monsoni, le teleconnessioni atmosferiche e le nuvole ai tropici e alle medie latitudini sulla terraferma”, hanno dichiarato i ricercatori.
Attraverso la loro analisi, i ricercatori hanno scoperto che lo scenario del 5% potrebbe avere una risposta climatica regionale “limitata e significativa” sul Nord Africa e sulla regione del Sahel, mentre lo scenario del 20% potrebbe avere un impatto maggiore sull’Europa meridionale e sulla penisola arabica meridionale.
Lo scenario del 50% sarà quello con l’impatto maggiore, con l’aumento della frazione media annua di nuvole che raggiungerà anche l’India, l’Asia settentrionale e l’Australia orientale. “Al contrario, si osserva una diminuzione della copertura nuvolosa in America centrale e meridionale, Sudafrica, Stati Uniti centrali e orientali, Asia centrale e Cina nord-occidentale”, hanno sottolineato gli scienziati.
Hanno presentato i loro modelli nell’articolo “Large-scale photovoltaic solar farms in the Sahara affect solar power potential globally”, pubblicato su Communications Earth & Environment. “Analisi più approfondite e simulazioni di sensibilità che considerino vari scenari combinati con più modelli del sistema Terra che superino queste limitazioni possono fare più luce sugli impatti di questo particolare uso antropico del suolo e del cambiamento della copertura del suolo”, hanno concluso.
Il gruppo comprende ricercatori della Guangdong Ocean University, della Tsinghua University e della Nanjing University of Information Science and Technology in Cina, della Lund University e della Stockholm University in Svezia, della Ludwig Maximilian University di Monaco e della Western Sydney University in Australia.
I presenti contenuti sono tutelati da diritti d’autore e non possono essere riutilizzati. Se desideri collaborare con noi e riutilizzare alcuni dei nostri contenuti, contatta: editors@pv-magazine.com."
