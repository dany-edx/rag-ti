url,tag,author,updated_date,title,contents
https://www.pv-magazine.it/2023/11/23/due-commenti-sul-decreto-sulle-comunita-energetiche-rinnovabili/,"LEGGI & ATTI,MERCATI & POLITICHE,POLITICA,SVILUPPI DI MERCATO,ITALIA",SERGIO MATALUCCI,"NOVEMBRE 23, 2023",Due commenti sul Decreto Comunità Energetiche Rinnovabili,"La Commissione europea ha dato il via libera al decreto del Ministero dell’Ambiente e della Sicurezza Energetica sulle comunità energetiche rinnovabili. pv magazine Italia ha raccolto commenti a riguardo da parte di Senec e Hive Power. Il regime permetterà un contributo fino al 40% del costo in un totale di 5.533 comuni e per un totale di quasi 10 milioni di persone.
“Accolgo con molto entusiasmo la tanto attesa notizia sull’approvazione del Decreto sulle Comunità Energetiche Rinnovabili (CER) da parte della Commissione europea. Dopo la recente pubblicazione da parte del GSE della mappa delle cabine primarie, che facilita l’identificazione dei potenziali membri delle Comunità, questa approvazione accelererà definitivamente lo sviluppo di queste realtà in Italia,” ha commentato Vito Zongoli, CEO di Senec Italia, aggiungendo che la società è pronta ad offrire un pacchetto completo di servizi per la costituzione e la gestione delle Comunità Energetiche.
“È da tanto che aspettavamo questo decreto e da questo momento in avanti possiamo finalmente presumere una crescita esponenziale del numero delle CER. Sarà possibile realizzare in Italia su scala ancora più grande quello che già è stato fatto in modalità pilota, seguendo l’esempio di altri paesi europei come la Svizzera dove già da tempo si può godere dei benefici dati dall’adozione delle CER, sia in termini economici sia a livello di uso delle rinnovabili,” ha detto Gianluca Corbellini, CEO e co-founder di Hive Power, aggiungendo che è necessario utilizzare un software ad-hoc che permetta alla comunità di ottimizzare e massimizzare i benefici per tutti i soggetti coinvolti. La soluzione di Hive Power si basa sull’intelligenza artificiale e il machine learning.
I presenti contenuti sono tutelati da diritti d’autore e non possono essere riutilizzati. Se desideri collaborare con noi e riutilizzare alcuni dei nostri contenuti, contatta: editors@pv-magazine.com."
https://www.pv-magazine.it/2023/11/23/progetto-miami-sui-sistemi-di-accumulo-ibrido-lintervista-ai-ricercatori/,"ALTRE FORME DI STOCCAGGIO,BATTERIE,IDROGENO,RETI E INTEGRAZIONE DI RETI,STOCCAGGIO,TECNOLOGIA E SCIENZA,EMILIA-ROMAGNA,ITALIA,LOMBARDIA",LARA MORANDOTTI,"NOVEMBRE 23, 2023","Progetto MIAMI sui Sistemi di Accumulo Ibrido, l’intervista ai ricercatori","Presso la Fondazione Politecnico di Milano da qualche giorno è stato avviato il progetto MIAMI – acronimo di Materiali Innovativi per Sistemi di Accumulo Ibrido – che avrà una durata di tre anni. Il Politecnico di Milano sarà il capofila e ci sarà la cooperazione dell’Università di Bologna, dell’Università di Messina, di ENI e di Solvay come partner. pv magazine Italia ha intervistato Demis Lorenzi, Senior Project Manager & Sustainability Manager, Fondazione Politecnico di Milano.
“Il macro obiettivo di MIAMI è quello di realizzare una piattaforma nazionale per la progettazione di Sistemi di Accumulo Ibrido, basati sull’integrazione di batterie redox a flusso e sistemi Power-to-X, mediante materiali innovativi, tramite un approccio olistico che mira alla realizzazione di sistemi elettrochimici di accumulo dell’energia ad elevate prestazioni promuovendo sostenibilità e circolarità e affidandosi a tecniche elettrochimiche e analitiche avanzate”, è la sintesi di Lorenzi.
Qual è la genesi del progetto?
Facciamo un passo indietro. La Ricerca di Sistema (RdS) è un’attività di ricerca e sviluppo nel settore elettrico per migliorare l’efficienza economica, la sicurezza e l’ecocompatibilità, garantendo uno sviluppo sostenibile. Nasce dalla liberalizzazione del mercato elettrico (Decreto Bersani), includendo la ricerca come onere generale per evitare la riduzione della ricerca sul sistema elettrico. Il Fondo per il finanziamento delle attività di ricerca è stato istituito presso la Cassa (CSEA, ex – CCSE). Le attività RdS, definite dal DM del 2000, sono suddivise in due tipologie: una per il beneficio esclusivo degli utenti del sistema elettrico nazionale senza vincoli di segreto (tipo a), e l’altra per il beneficio degli utenti e di soggetti specifici nel settore dell’energia, con la possibilità di diritti esclusivi e confidenzialità (tipo b).
A che tipo di bando risponde Miami?
Al bando di tipo a (decreto MITE 27/10/2021) che finanzia progetti su due tematiche: studio e sviluppo di materiali innovativi per applicazioni  fotovoltaiche e studio e sviluppo di materiali innovativi per sistemi di accumulo. Con il supporto della Fondazione Politecnico di Milano che da oltre vent’anni svolge il ruolo di facilitare la collaborazione tra diverse entità coinvolte nei progetti, garantendo una gestione efficace e coordinata delle attività, importati enti del panorama nazionale hanno deciso di unire le loro elevate competenze per realizzare il progetto MIAMI.
Entriamo nel dettaglio del progetto…
MIAMI è una ricerca fondamentale che partirà da un livello di TRL 1 (Livello Concettuale) per raggiungere il livello di TRL 3 (Livello di prototipo iniziale). Coinvolge quattro partner principali: il Politecnico di Milano come soggetto capofila della cordata guidato dal responsabile scientifico prof. Luca Magagnin, l’Università di Bologna, l’Università di Messina, ENI e SOLVAY. Con un valore complessivo di poco più di 4 milioni di euro, il progetto si svolgerà nell’arco di 36 mesi. L’obiettivo di MIAMI è creare una piattaforma nazionale per la progettazione di Sistemi di Accumulo Ibrido. Questi sistemi si basano sull’integrazione di batterie redox a flusso e sistemi Power-to-X, utilizzando materiali innovativi. L’approccio olistico del progetto mira a sviluppare sistemi elettrochimici ad alte prestazioni per l’accumulo dell’energia, promuovendo la sostenibilità e la circolarità. Il progetto si avvale di tecniche elettrochimiche e analitiche avanzate.
A cosa si mira?
Asviluppare materiali innovativi per un sistema ibrido di accumulo energetico, unendo una batteria redox a flusso dual e il processo di power-to-X. Questa soluzione promette un maggiore stoccaggio energetico ed una migliore integrazione con la rete nazionale. Favorisce la collaborazione tra enti di ricerca nazionali esperti in batterie a flusso e metanazione, potenziata dalla partnership con due aziende chiave nel settore. Lo scambio di conoscenze e tecniche di caratterizzazione tra i partner garantirà il successo nell’ottenere gli obiettivi del progetto.
Ci sono altri scopi?
Oltre agli obiettivi più strettamente tecnici,  il progetto include attività formative interne ed esterne. Le interne mirano a espandere le conoscenze dei giovani ricercatori universitari e aziendali sulle tematiche del progetto. Le esterne hanno lo scopo di sensibilizzare un pubblico più ampio sui materiali e processi per l’accumulo energetico, coinvolgendo cittadini, stakeholder e istituzioni. Attraverso seminari tecnici e la collaborazione con aziende del settore, si promuoverà la formazione su sostenibilità energetica e transizione verso fonti più efficienti.
La collaborazione con le aziende consentirà la valutazione critica dei nuovi materiali e del loro impatto sul sistema di accumulo energetico ibrido. Ciò favorirà il trasferimento tecnologico, aumentando il livello di maturità tecnologica (TRL). Inoltre, si potrà creare un centro di competenza nazionale sui sistemi combinati redox-flusso e power-to-X, attrattivo per il coinvolgimento di attori industriali e accademici interessati.
Quali sono gli step per raggiungere l’obiettivo?
Lo studio e lo sviluppo dei nuovi materiali riguarderanno gli elettrodi, le membrane polimeriche e gli elettroliti delle batterie a flusso, ognuno caratterizzato da approfondite analisi elettrochimiche e morfologico-strutturali. Si concentrerà sull’individuazione di catalizzatori per la produzione di idrogeno nel sistema dual e per lo sviluppo dell’ossigeno nella sua controparte. Parallelamente, si svolgeranno sperimentazioni per creare catalizzatori destinati al processo di metanazione. Successivamente, i materiali saranno integrati nei relativi dispositivi per valutare appieno le prestazioni e le possibili migliorie. Si procederà con la realizzazione di un dimostratore tecnologico per il sistema ibrido, generando dati di convalida e informazioni essenziali per una robusta valutazione LCA/LCC, cruciale per evidenziare la sostenibilità del processo di accumulo ibrido. Il dimostratore consentirà l’analisi del comportamento dei materiali in un ambiente simulato, accoppiato a fonti di energia rinnovabile, evidenziando ulteriormente i vantaggi rispetto ad altri sistemi di accumulo.
Che tipo di innovazione potrebbe portare nel settore?
Innanzitutto un impatto sul sistema elettrico nazionale. Il sistema di accumulo ibrido menzionato nel progetto trova la sua collocazione naturale in un contesto in cui il sistema elettrico è alimentato da un mix energetico in cui il contributo delle fonti rinnovabili non programmabili è previsto in forte crescita. Secondo le stime, la potenza di eolico e fotovoltaico necessaria per raggiungere gli obiettivi rinnovabili del 2030 è dello stesso ordine del picco annuo di potenza richiesta sulla rete. Lo sviluppo della capacità di accumulo è un obiettivo fondamentale per l’integrazione efficace delle fonti rinnovabili nel sistema elettrico, in modo da ridurre l’overgeneration e soddisfare le maggiori esigenze di flessibilità e gestione della rete. Il Piano Nazionale Integrato per l’Energia e il Clima (PNIEC) prevede che entro il 2030 siano necessari accumuli di tipo elettrochimico con un tempo di accumulo di circa 8 ore. Inoltre, il PNIEC promuove l’integrazione del sistema elettrico con i sistemi del gas e la sintesi di idrogeno a partire da elettricità rinnovabile in eccesso, da impiegarsi a fini di accumulo o immissione nelle reti gas, anche previa metanazione. Nel medio-lungo termine, sarà necessario garantire la disponibilità di capacità di accumulo necessaria a soddisfare i requisiti di adeguatezza e stabilità del sistema elettrico italiano, promuovendo al tempo stesso lo sviluppo di nuova capacità efficiente e sostenibile dal punto di vista ambientale. Lo sviluppo dei materiali innovativi e la loro integrazione nel sistema ibrido permetterà di accumulare energia proveniente da una fonte rinnovabile e contemporaneamente generare idrogeno per via chimica in una delle semicelle associate alla batteria a flusso. Il progetto prevede una valutazione sulla gestione dell’energia in ingresso nel sistema rispetto alla capacità della batteria a flusso di assorbire le variazioni e i picchi.
L’introduzione del sistema di accumulo ibrido migliorerà quindi la flessibilità e la stabilità della rete elettrica?
Esatto, aumentando la resistenza agli eventi di stress e ottimizzando il ripristino del servizio durante le interruzioni. La produzione di idrogeno rinnovabile e la metanazione garantiranno una maggiore sicurezza nell’approvvigionamento di gas. Il sistema, dimostrato solo in laboratorio con TRL 3, mira a sviluppare materiali innovativi per promuovere la sostenibilità del processo energetico.
Quali saranno gli strumenti per l’applicazione?
ll sistema di accumulo ibrido comprende tre componenti principali. Il primo è la batteria a flusso con materiali innovativi e sostenibili: L’obiettivo a breve-medio termine è integrare tali materiali in batterie commerciali, sfruttando il già elevato livello di maturità tecnologica. Poi ci sono i reattori per la produzione di idrogeno e ossigeno: l’uso a breve termine dipende dalle prestazioni dimostrate e dall’effettiva richiesta di idrogeno nel contesto energetico nazionale. Nel medio-lungo periodo, con la crescita delle fonti rinnovabili, il sistema potrebbe estendere il tempo di accumulo, favorendo sistemi power-to-gas. Infine, c’è la componente del reattore di metanazione: l’uso dipende dalla produzione di idrogeno, orientato più verso il medio-lungo termine. In una fase di transizione dove l’infrastruttura per l’idrogeno è limitata, il reattore può favorire lo sviluppo della filiera dell’idrogeno.
 
 
I presenti contenuti sono tutelati da diritti d’autore e non possono essere riutilizzati. Se desideri collaborare con noi e riutilizzare alcuni dei nostri contenuti, contatta: editors@pv-magazine.com."
https://www.pv-magazine.it/2023/11/23/i-prezzi-dei-moduli-solari-potrebbero-raggiungere-010-dollari-w-entro-la-fine-del-2024/,"FINANZA,INDUSTRIA & FORNITORI,LEGGI & ATTI,MERCATI & POLITICHE,MODULI,POLITICA,SVILUPPI DI MERCATO,CINA,WORLD",EMILIANO BELLINI,"NOVEMBRE 23, 2023","I prezzi dei moduli solari potrebbero raggiungere 0,10 dollari/W entro la fine del 2024","Secondo Tim Buckley, direttore del think tank australiano Climate Energy Finance (CEF), i prezzi dei moduli solari potrebbero avvicinarsi alla soglia di 0,10 dollari/W entro la fine del 2024 o eventualmente nel 2025.
“Questo sarebbe un bel passo avanti rispetto alla previsione di 0,10 dollari/W entro il 2030 fatta da Martin Green tre anni fa”, ha dichiarato a pv magazine, aggiungendo di essere giunto a questa conclusione dopo aver stimato che le nuove aggiunte annuali di fotovoltaico potrebbero raggiungere tra i 600 GW e 1 TW già entro la fine di questo decennio. “Sono molto ottimista sul tasso di crescita globale delle installazioni solari nei prossimi anni. L’invasione dell’Ucraina da parte di Putin ha ricordato a tutti la necessità di garantire la sicurezza della catena di approvvigionamento e dell’energia, in particolare per quanto riguarda la dipendenza dalle importazioni di energia”.
Buckley ha anche osservato che il probabile nuovo accordo sul clima stipulato dal Presidente cinese Xi Jinping e dal Presidente degli Stati Uniti Joe Biden potrebbe prevedere un invito formale a triplicare la capacità delle energie rinnovabili a livello globale entro il 2030.
“In un momento in cui i costi degli investimenti di capitale sono in picchiata, la possibilità di investire in un solare deflazionistico è un’enorme manna globale, che darà sollievo alla pressione del costo della vita e migliorerà la sicurezza energetica”, ha affermato.
Problemi di sovraccapacità
Buckley ha affermato che la pressione sui prezzi aumenterà a causa degli sbalorditivi aumenti di capacità annunciati dall’industria fotovoltaica a livello globale, anche se ha messo in dubbio una recente previsione dell’Agenzia Internazionale dell’Energia (AIE) nel suo World Energy Outlook 2023, secondo cui la capacità solare installata cumulativa a livello mondiale potrebbe raggiungere i 2 TW entro il 2025.
“Trovo ridicola l’ipotesi dell’AIE secondo cui i cinesi faranno funzionare le loro nuove fabbriche solo per il 35% del tempo”, ha aggiunto. “Quando questa nuova capacità verrà messa in funzione per un anno intero, mi aspetto che i dati dell’AIE siano sottovalutati di oltre il 50% in termini di installazioni solari annuali globali”.
Buckley stima che i prezzi dei moduli solari scenderanno del 40% quest’anno.
“Questo darà a molti investitori negli Stati Uniti, in India, nell’UE e in Cina buone ragioni per fermarsi o ripensare le ipotesi finanziarie che hanno sostenuto i loro annunci di massicce espansioni di capacità”, ha affermato. “A fronte di ciò, sia gli Stati Uniti che l’India hanno dazi del 40% sull’importazione di moduli solari rispetto ai prodotti cinesi, quindi sono in gran parte isolati da un’eccessiva concorrenza sui prezzi e condividono anche i risparmi sui costi derivanti dal calo del 70% del prezzo del polisilicio nell’ultimo anno”.
La rapida deflazione e l’eccessiva pressione sui prezzi, invece, potrebbero presto portare alla chiusura di impianti di produzione solare di vecchia tecnologia e su scala inferiore, sia in Cina che a livello globale.
“I vecchi impianti non possono competere con i vantaggi di scala e gli investimenti in nuove tecnologie delle aziende leader mondiali del settore, quasi tutte cinesi”, ha dichiarato Buckley.
Nuovo ciclo
Descrivendo questo nuovo ciclo industriale per la tecnologia solare fotovoltaica, Buckley ha affermato che è diverso da quelli precedenti, in quanto il solare è ora l’elettricità più economica, il che sta distruggendo i concorrenti storici del settore. “Ciò significa che i finanziamenti si allontaneranno rapidamente dall’investire in nuove capacità di energia termica nel settore dell’elettricità a livello globale”, ha affermato.
L’analista è convinto che la finanza non prenderà queste decisioni solo per questioni ambientali, sociali e di governance (ESG) o per motivi moralistici o climatici, ma diminuirà gli investimenti in capacità termica perché non fornirà nuovi finanziamenti ad asset inevitabilmente stranded, in particolare con la contemporanea rapida crescita dello stoccaggio di energia a batteria e dei veicoli elettrici.
“Questa volta è diverso a causa della convergenza dei mercati dell’energia, dell’industria e dei trasporti”, ha affermato Buckley.
Tim Buckley è l’autore principale di “Solar pivot: A massive global solar boom is disrupting energy markets and speeding the transition“, pubblicato da CEF a giugno. Buckley e i suoi colleghi hanno dichiarato di aver stimato che i costi dell’elettricità solare scenderanno del 10% all’anno per il resto di questo decennio, fino a dimezzarsi entro il 2030. Il rapporto fornisce anche informazioni dettagliate sulla capacità operativa e pianificata della filiera fotovoltaica globale.
I presenti contenuti sono tutelati da diritti d’autore e non possono essere riutilizzati. Se desideri collaborare con noi e riutilizzare alcuni dei nostri contenuti, contatta: editors@pv-magazine.com."
https://www.pv-magazine.it/2023/11/23/distrutto-da-israele-un-impianto-solare-autofinanziato-in-un-villaggio-agricolo-libanese/,"INSTALLAZIONI E IMPIANTI,MERCATI & POLITICHE,POLITICA,ISRAELE,LIBANO,MEDIO ORIENTE",ANGELA SKUJINS,"NOVEMBRE 23, 2023",Distrutto “da Israele” un impianto solare autofinanziato in un villaggio agricolo libanese,"Kassem Ghorayeb ha dichiarato a pv magazine che i pannelli e la sala di controllo del progetto solare di Tair Harfa sarebbero stati “bombardati” dalle forze israeliane all’inizio del mese. Attualmente il sito, situato alla periferia della comunità libanese a 5 chilometri a nord del confine israeliano, è un ammasso di rottami.
“Ora sto cercando di pensare a come ricostruire”, ha dichiarato Ghorayeb, professore assistente presso il Dipartimento di Ingegneria Chimica ed Energia Avanzata dell’Università Americana di Beirut. “Non possiamo permetterci di fallire. La gente ora ha paura: teme per la propria vita”.
Ghorayeb, nato e cresciuto a Tair Harfa ma ora residente nella capitale del Paese, ha concepito con alcuni amici l’idea di costruire un impianto solare da 100 kW ai margini della città nel 2021. Il progetto è nato dall’esigenza di fornire alle famiglie di Tair Harfa – per lo più agricoltori – acqua a prezzi accessibili, ha dichiarato Ghorayeb.
“Il collasso [del governo] avvenuto due o tre anni fa in Libano ha fatto sì che non potessimo più permetterci i generatori, soprattutto i poveri”, ha detto, riferendosi alla crisi economica libanese del 2019 che ha lasciato molti in povertà e senza elettricità stabile. Gli abitanti dei villaggi si affidavano all’affitto di costosi generatori diesel per pompare l’acqua o acquistavano acqua a prezzo fisso per le loro esigenze domestiche, ha detto.
Vedendo la necessità di acqua a basso costo, gli organizzatori del progetto hanno pensato di costruire un impianto solare per alimentare le tubature. Hanno raccolto circa l’80% dei costi totali del progetto, pari a 130.000 dollari, attraverso la raccolta fondi della comunità, mentre la parte finale del finanziamento è stata presa in prestito da un imprenditore locale.
L’impianto solare è stato finalmente acceso nel settembre 2022. “La gente era felice”, ha detto Ghorayeb, aggiungendo che la mossa era “senza precedenti”. I residenti hanno utilizzato l’acqua per le esigenze domestiche generali e per irrigare i loro piccoli giardini, ma ha anche rivoluzionato il modo in cui la comunità accede all’acqua e all’energia, ha detto.
Immagine: Kassem Ghorayeb
Più di 400 famiglie del villaggio pagavano circa 3 dollari al mese per accedere al servizio, ha dichiarato Ghorayeb. L’impianto, situato sulla cima di una collina, era composto da circa 200 pannelli da 540 W che raccoglievano l’energia fotovoltaica per pompare l’acqua da un pozzo a 300 metri di profondità fino al villaggio. L’impianto era operativo dalle 8.00 alle 16.00 durante l’estate, con una sala di controllo affissa sul sito per il monitoraggio.
Ma il 3 novembre 2023, le forze israeliane avrebbero distrutto la centrale elettrica, ha dichiarato Ghorayeb.
“Abbiamo passato un anno a costruirlo, ma poi ci è voluto un secondo per demolirlo”, ha detto. “Non c’è dubbio che sia stata colpita dalla parte israeliana”.
pv magazine ha inviato delle richieste al dipartimento della stampa israeliano per sapere se ci fosse dietro l’attacco, ma non ha ottenuto risposta.
L’esercito israeliano avrebbe usato i suoi aerei da guerra per colpire obiettivi di Hezbollah alla periferia del Libano, come riporta Reuters.
Il sito solare di Tair Harfa, situato nel sud del Paese, è attualmente una montagna deformata di moduli e metallo. Oltre al progetto, Ghorayeb sostiene che “un paio” di case della comunità sono state rase al suolo a causa dei combattimenti. Alcune persone sono fuggite dal villaggio, mentre altre, che non hanno i mezzi finanziari per fuggire, sono rimaste.
Ghorayeb ha lanciato una successiva campagna GoFundMe per cercare di raccogliere altri 130.000 dollari per ricostruire il campo solare. È consapevole, tuttavia, che, essendo in corso una guerra a Gaza, molte persone potrebbero “non pensare” di donare denaro a un progetto solare libanese.
“Solo noi che abbiamo fatto una campagna dura e paziente per raccogliere i fondi siamo consapevoli delle conseguenze”, ha detto. “Le conseguenze sono molto gravi in termini di ricostruzione”.
Per fortuna al momento sta piovendo, ha detto Ghorayeb, il che significa che i residenti possono riempire i loro bidoni per la raccolta dell’acqua e non affidarsi alla costosa acqua prodotta dai generatori diesel. Ma il tempo potrebbe non essere sempre così fortunato. “L’anno scorso, c’è voluto un anno per costruire”, ha detto Ghorayeb. “Temo che ora ci vorrà più tempo”.
Immagine: Kassem Ghorayeb
I presenti contenuti sono tutelati da diritti d’autore e non possono essere riutilizzati. Se desideri collaborare con noi e riutilizzare alcuni dei nostri contenuti, contatta: editors@pv-magazine.com."
https://www.pv-magazine.it/2023/11/23/soltec-introduce-algoritmo-di-difesa-dalla-grandine-per-inseguitori-solari/,"COMPONENTISTICA PER MONTAGGIO,INDUSTRIA & FORNITORI,MERCATI & POLITICHE,SVILUPPI DI MERCATO,TECNOLOGIA E SCIENZA,STATI UNITI,WORLD",RYAN KENNEDY,"NOVEMBRE 23, 2023",Soltec introduce algoritmo di difesa dalla grandine per inseguitori solari,"Soltec, fornitore di soluzioni per l’inseguimento solare con sede in Spagna, ha rilasciato un nuovo algoritmo di difesa dalla grandine per mitigare i danni alle strutture solari.
Le grandinate, spesso imprevedibili e pericolose per i pannelli solari, rappresentano una sfida per le infrastrutture solari. Nel 2021, le perdite dovute alla grandine hanno superato il miliardo di dollari negli Stati Uniti.
Una sessione del webinar di pv magazine USA ha rivelato che la mitigazione del rischio grandine è un problema comune nella “Hail Alley”, un’ampia regione che comprende circa sei Stati dalle Dakotas al Texas, dove spesso si verificano cinque o più giorni all’anno di grandine catastrofica. Il cambiamento climatico ha creato modelli di irregolarità, in quanto i fenomeni meteorologici estremi si verificano sempre più spesso nelle regioni confinanti con quelle a rischio grandine.
La ricerca di Soltec rivela che il rischio di danni ai moduli dovuti all’impatto con la grandine è più spesso dovuto all’impatto diretto e perpendicolare dei chicchi di grandine sul vetro frontale del modulo.
L’azienda ha introdotto il suo Algoritmo della Grandine, che combina previsione e rilevamento per orientare i pannelli in una posizione di stivaggio, proteggendoli dagli impatti diretti sulla faccia del modulo. Quando si prevede o si rileva un evento di grandine, i pannelli solari vengono inclinati bruscamente, riducendo il rischio di danni.
I presenti contenuti sono tutelati da diritti d’autore e non possono essere riutilizzati. Se desideri collaborare con noi e riutilizzare alcuni dei nostri contenuti, contatta: editors@pv-magazine.com."
https://www.pv-magazine.it/2023/11/23/plenitude-trova-accordo-per-impianto-da-1-mw-presso-la-sede-saipem-di-fano/,"INSTALLAZIONI E IMPIANTI,ITALIA,MARCHE",SERGIO MATALUCCI,"NOVEMBRE 23, 2023",Plenitude trova accordo per impianto da 1 MW presso la sede Saipem di Fano,"Eni Plenitude e Saipem hanno firmato un accordo per l’installazione presso la sede Saipem di Fano, nella provincia di Pesaro Urbino, di un impianto fotovoltaico da 1 MW.
L’accordo siglato prevede che l’installazione sia realizzata e finanziata da Plenitude, mentre Saipem riconoscerà un corrispettivo fisso per 10 anni relativo alla fornitura dell’energia. Al termine del periodo contrattuale Saipem diverrà proprietaria dell’impianto.
L’ultimo impianto FV inaugurato da Plenitude è il suo primo parco fotovoltaico in Kazakhstan, un’installazione da 50 MW presso il villaggio di Shaulder nella Regione del Turkistan.
A giugno Eni Plenitude ha annunciato il collegamento del nuovo impianto a batterie di Assemini (Cagliari), il primo di dimensioni “utility-scale” realizzato dalla società in Italia.
Eni Plenitude partecipa con una quota del 51% in GreenIT, una joint venture con CDP Equity (Gruppo CDP). A luglio GreenIT ha sottoscritto un accordo con le società Hive Energy Limited e SunLeonard Energy Limited per lo sviluppo di quattro progetti fotovoltaici che avranno una capacità complessiva fino a 200 MW.
Plenitude ha l’obiettivo di raggiungere oltre 7 GW di capacità rinnovabile installata al 2026 e oltre 15 GW al 2030.
I presenti contenuti sono tutelati da diritti d’autore e non possono essere riutilizzati. Se desideri collaborare con noi e riutilizzare alcuni dei nostri contenuti, contatta: editors@pv-magazine.com."
