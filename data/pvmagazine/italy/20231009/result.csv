url,tag,author,updated_date,title,contents
https://www.pv-magazine.it/2023/10/09/commissione-approva-regime-italiano-da-100-milioni-a-sostegno-della-produzione-di-elettrolizzatori/,"BANDI E ASTE,COMPONENTISTICA PER MONTAGGIO,FINANZA,INDUSTRIA & FORNITORI,LEGGI & ATTI,MERCATI & POLITICHE,POLITICA,SVILUPPI DI MERCATO,ITALIA",SERGIO MATALUCCI,"OTTOBRE 9, 2023",Commissione approva regime italiano da 100 milioni a sostegno della produzione di elettrolizzatori,"La Commissione europea ha approvato un regime italiano da 100 milioni  sostegno della produzione di elettrolizzatori, in linea con il piano industriale del Green Deal.
“Nell’ambito della misura, l’aiuto assumerà la forma di sovvenzioni dirette. L’obiettivo del regime è lo sviluppo delle capacità di produrre attrezzature strategiche necessarie per la diversificazione delle fonti energetiche. La misura sarà aperta a tutti i settori, ad eccezione delle istituzioni finanziarie”, ha scritto la Commissione.
Il governo italiano ha notificato il regime da 100 milioni alla Commissione il 7 agosto. La Commissione ha constatato che il regime italiano rispetta le condizioni previste dal quadro temporaneo di crisi e transizione. In particolare, l’aiuto i) incentiverà la produzione di attrezzature necessarie per la transizione verso un’economia a zero emissioni nette e ii) sarà concesso entro il 31 dicembre 2025.
Commenti di Green Horse e Italia Solare
Positivi i commenti sulla decisione della Commissione da parte degli esperti di settore. “Assolutamente positiva la reazione all’approvazione dello schema di aiuti da 100milioni, considerato che grazie a quest’ultimo step i bandi dello scorso marzo, per l’assegnazione delle risorse PNRR per l’uso dell’idrogeno nei settori hard to abate, divengono pienamente efficaci”, ha detto a pv magazine Vanessa Nobile, avvocato della società di consulenza Green Horse.
Secondo Nobile, però, le opportunità per il settore dell’idrogeno italiano non si concludono. Ce ne sono diverse all’interno dei meccanismi e dei fondi europei in supporto alla transizione energetica.
“Ora l’attenzione è tutta rivolta alla possibile partecipazione (e in quale misura!) dell’Italia allo schema della Auction as a service promossa dalla Commissione nell’ambito dell’Innovation Fund. Ricordiamo che questi sono fondi per la produzione di idrogeno verde e che, dunque, completerebbero il quadro dei sostegni all’idrogeno”, ha aggiunto Nobile.
Anche secondo Mauro Moroni, storage & hydrogen group co-coordinator di Italia Solare, il contributo per la produzione di elettrolizzatori in Italia è utile, poiché in questa fase di mercato il supporto all’R&D e alla produzione è fondamentale.
“Da un lato si devono aumentare le prestazioni dei componenti – l’efficienza di elettrolizzatori e fuel cell è fondamentale per lo sviluppo della tecnologia e la competizione con le batterie. Dall’altro bisogna diminuire i costi di produzione, ancora molto elevati a causa delle piccole economie di scala”, ha detto Moroni a pv magazine.
Per l’Europa, secondo Moroni, il vero driver è accelerare con una produzione economicamente efficace di idrogeno verde nel proprio territorio, e questo avverrà solo con una diffusione massiccia e con basso LCOE di fonti rinnovabili, come il fotovoltaico.
“Se si pensa all’Italia, e all’ultima bozza del decreto sulle aree idonee, si capisce come questo possa influire negativamente anche sull’implementazione di un ecosistema legato al mondo dell’idrogeno, che sia esso legato solo alla decarbonizzazione degli Hard To Abate, o che sia anche collegato allo sviluppo della mobilità pesante. Quest’ultimo aspetto critico da valutare, Germania docet”.
 
I presenti contenuti sono tutelati da diritti d’autore e non possono essere riutilizzati. Se desideri collaborare con noi e riutilizzare alcuni dei nostri contenuti, contatta: editors@pv-magazine.com."
https://www.pv-magazine.it/2023/10/09/consiglio-ue-approva-direttiva-rinnovabili-con-misure-su-aree-idonee-e-riconoscimento-interesse-pubblico-prevalente/,"INSTALLAZIONI E IMPIANTI,LEGGI & ATTI,MERCATI & POLITICHE,POLITICA,SVILUPPI DI MERCATO,EUROPA OCCIDENTALE,EUROPA ORIENTALE,ITALIA",SERGIO MATALUCCI,"OTTOBRE 9, 2023",Consiglio UE approva direttiva rinnovabili con misure su aree idonee e riconoscimento interesse pubblico prevalente,"Il Consiglio dell’Unione europea ha adottato la nuova Direttiva sulle Energie Rinnovabili per aumentare la quota di energia rinnovabile nel consumo energetico complessivo dell’UE al 42,5% entro il 2030, con un’ulteriore integrazione indicativa del 2,5%. Ogni Stato membro contribuirà a questo obiettivo comune.
Le procedure di autorizzazione per i progetti di energia rinnovabile saranno accelerate. Gli Stati membri sono chiamati a definire aree di accelerazione delle energie rinnovabili in cui i progetti di energia rinnovabile saranno sottoposti a processi di autorizzazione semplificati e veloci.
“Si presume inoltre che la diffusione delle energie rinnovabili sia di interesse pubblico prevalente, il che limiterà i motivi di obiezione legale ai nuovi impianti”, ha scritto il Consiglio.
La direttiva è stata formalmente adottata. Ora sarà pubblicata nella Gazzetta Ufficiale dell’UE ed entrerà in vigore 20 giorni dopo. Gli Stati membri avranno 18 mesi di tempo dopo l’entrata in vigore della direttiva per recepirla nella legislazione nazionale.
“Tutti gli Stati membri contribuiranno al raggiungimento di obiettivi settoriali più ambiziosi nei trasporti, nell’industria, negli edifici e nel teleriscaldamento e raffreddamento. Lo scopo dei sotto-obiettivi è quello di accelerare l’integrazione delle energie rinnovabili nei settori in cui l’incorporazione è stata più lenta”, ha scritto il Consiglio.
 
I presenti contenuti sono tutelati da diritti d’autore e non possono essere riutilizzati. Se desideri collaborare con noi e riutilizzare alcuni dei nostri contenuti, contatta: editors@pv-magazine.com."
https://www.pv-magazine.it/2023/10/09/gse-terra-conto-dellinflazione-nella-tredicesima-procedura-aste-e-registri/,"BANDI E ASTE,INSTALLAZIONI E IMPIANTI,MERCATI & POLITICHE,SVILUPPI DI MERCATO,ITALIA",SERGIO MATALUCCI,"OTTOBRE 9, 2023",GSE terrà conto dell’inflazione nella tredicesima procedura Aste e Registri,"Il Gestore dei Servizi Energetici (GSE) ha riportato che settimana prossima, il 17 ottobre 2023, saranno pubblicati i bandi relativi alla tredicesima procedura di Aste e Registri del DM 4 luglio 2019, con l’indicazione dei contingenti di potenza disponibili e dei valori delle tariffe di riferimento.
“In applicazione del DL 57/2023 Misure urgenti per il settore energetico, per la tredicesima procedura d’asta FER i valori delle tariffe saranno aggiornati facendo riferimento all’indice nazionale dei prezzi al consumo per l’intera collettività (NIC), per tenere conto dell’inflazione media cumulata da agosto 2019 a settembre 2023″, ha scritto il GSE.
Il periodo per le iscrizioni si aprirà alle ore 12:00 di mercoledì 18 ottobre 2023.
Nel dodicesimo bando di gara del Gestore dei Servizi Energetici sono stati assegnati 102,7 MW di potenza: 11 MW per sei impianti eolici onshore, 1 MW per 7 impianti idroelettrici e oltre 90 MW per impianti fotovoltaici. Il più grande a Castellaneta, Taranto.
I presenti contenuti sono tutelati da diritti d’autore e non possono essere riutilizzati. Se desideri collaborare con noi e riutilizzare alcuni dei nostri contenuti, contatta: editors@pv-magazine.com."
https://www.pv-magazine.it/2023/10/09/mercati-energetici-europei-axpo-diminuiscono-i-rischi-di-approvvigionamento-invernale/,"MERCATI & POLITICHE,SVILUPPI DI MERCATO,EUROPA OCCIDENTALE,EUROPA ORIENTALE,WORLD",SERGIO MATALUCCI,"OTTOBRE 9, 2023","Mercati energetici europei, Axpo: diminuiscono i rischi di approvvigionamento invernale","Le condizioni meteorologiche europee di settembre hanno migliorato le prospettive energetiche e attenuato i rischi di approvvigionamento invernale. Sul fronte della domanda, le temperature medie record hanno fatto slittare l’inizio della stagione di riscaldamento a ottobre, contribuendo alla persistente debolezza della domanda. Sul fronte dell’offerta, invece, le forti precipitazioni nei Paesi nordici hanno rafforzato i bilanci idroelettrici, superando le medie di lungo periodo.
Ad aggiungere un ulteriore elemento positivo alle prospettive dell’offerta, EDF è riuscita ad aumentare rapidamente la produzione nucleare francese, suscitando l’ottimismo degli operatori di mercato sulle prestazioni della flotta nucleare francese durante il prossimo inverno. Lo dice Andy Sommer, Team Leader Fundamental Analysis & Modelling, Axpo Solutions, aggiungendo che il mese di ottobre registrerà una domanda di gas ancora debole e un aumento significativo dell’offerta norvegese.
“La persistente attività di importazione di carbone in Cina potrebbe incontrare difficoltà nel sostenere lo slancio, soprattutto se il settore immobiliare continuerà a mostrare debolezza e le condizioni climatiche invernali si riveleranno più miti del normale”, ha detto Sommer.
L’analista di Axpo ha aggiunto che gli scioperi dei lavoratori australiani del GNL hanno inizialmente generato un premio di rischio eccessivo per il gas europeo, anticipando potenziali perdite nella fornitura di GNL. “Sebbene questo rischio non si sia concretizzato, una significativa riduzione dell’offerta norvegese ha impedito lo slancio delle scorte, portando a un aumento dei prezzi del gas nel corso del mese. Nel frattempo, i prezzi del carbone sono aumentati, spinti dalle importazioni record verso la Cina che, nel mese di agosto, hanno rappresentato oltre il 40% del mercato globale”, ha detto Sommer.
Questa impennata può essere attribuita alle incertezze sulla produzione nazionale di carbone e l’annuncio da parte della Russia di una tassa aggiuntiva sulle esportazioni di carbone, che rappresenta una potenziale minaccia per la restante competitività dei prezzi del carbone russo. La scelta strategica della Corea del Sud di diversificarsi dal carbone russo aggiunge un altro fattore all’evoluzione del panorama del carbone, intensificando la competizione globale per le risorse di carbone non russe.
Nel mercato del carbonio, la produzione industriale contenuta, il miglioramento della produzione nucleare francese e gli elevati bilanci idroelettrici nordici hanno frenato la domanda di certificati di emissione, compensando la posizione più favorevole del carbone rispetto agli impianti a gas nella curva dell’ordine di merito. Nel frattempo, le scarse attività industriali e del settore energetico del Regno Unito hanno ridotto significativamente le emissioni, esercitando una persistente pressione al ribasso sui prezzi dei futures UKA.
“Per contro, i prezzi del petrolio sono saliti a nuovi massimi dell’anno, spinti dall’estensione delle restrizioni alle esportazioni dell’OPEC/OPEC+ fino a dicembre. Anche l’annuncio della Russia di vietare le esportazioni di benzina e diesel alla maggior parte degli acquirenti non appartenenti all’ex Unione Sovietica ha contribuito al sentimento rialzista del mercato”.
I presenti contenuti sono tutelati da diritti d’autore e non possono essere riutilizzati. Se desideri collaborare con noi e riutilizzare alcuni dei nostri contenuti, contatta: editors@pv-magazine.com."
https://www.pv-magazine.it/2023/10/09/riduzione-della-temperatura-dei-moduli-solari-tramite-raffreddamento-evaporativo-del-punto-di-rugiada/,"TECNOLOGIA E SCIENZA,GIAPPONE",EMILIANO BELLINI,"OTTOBRE 9, 2023",Riduzione della temperatura dei moduli solari tramite raffreddamento evaporativo del punto di rugiada,"Un gruppo di scienziati guidati dall’Università giapponese di Kyushu ha sviluppato una nuova tecnica basata sul raffreddamento evaporativo del punto di rugiada (DPEC) per ridurre le temperature di esercizio dei pannelli fotovoltaici.
Il DPEC è una tecnica di trasferimento di calore e massa che è stata ampiamente utilizzata per la conservazione dell’energia in diversi settori industriali. Questa tecnica è uno dei metodi più efficaci ed efficienti dal punto di vista energetico per raffreddare l’aria calda. Ha un’efficienza di raffreddamento superiore a quella del raffreddamento evaporativo tradizionale e può raggiungere la temperatura del punto di rugiada, che è il punto di temperatura in cui l’aria non può più contenere vapore acqueo ed è sempre inferiore o uguale alla temperatura dell’aria.
I sistemi DPEC sono solitamente progettati per fornire aria in un canale umido come aria di lavoro. Questo migliora il processo di trasferimento di calore e massa nel canale umido, grazie alla temperatura più bassa dell’aria di lavoro in ingresso. “L’aria di scarico nel sistema DPEC può raggiungere la saturazione, mentre l’aria di alimentazione nel canale secco può raggiungere la temperatura del punto di rugiada”, hanno spiegato i ricercatori. “Il sistema proposto consiste in un raffreddatore evaporativo separato con punto di rugiada che fornisce l’aria prossima alla saturazione ai canali dell’aria umida, fissati sul retro dei pannelli fotovoltaici”.
Il sistema proposto consiste in due canali umidi, uno situato nel sistema DPEC stesso e un altro posto sul retro del pannello fotovoltaico. Il sistema DPEC fornisce aria raffreddata quasi a saturazione al canale umido fissato sul retro del pannello fotovoltaico, dove avviene un ulteriore raffreddamento per evaporazione per garantire il massimo effetto di raffreddamento.
Gli studiosi sostengono che il sistema DPEC è in grado di ridurre notevolmente la temperatura di esercizio del pannello solare, in particolare all’ingresso dell’aria nel pannello. “Si osserva una grande differenza di temperatura tra gli strati all’ingresso del pannello, a causa dell’aria fredda fornita dall’unità DPEC”, hanno dichiarato. “Quando l’aria scorre lungo il canale, la differenza di temperatura tra gli strati si riduce grazie al trasferimento di calore”.
Hanno inoltre spiegato che il processo di evaporazione dell’acqua innescato dal continuo trasferimento di calore dal canale secco al canale umido incorporato nel sistema DPEC e al canale umido collocato nel pannello ha determinato un aumento dell’umidità dell’aria.
Il sistema è stato testato per 10 ore al giorno e il gruppo ha scoperto che il sistema DPEC consuma 0,0736 kg di acqua, mentre il secondo canale umido sul retro del pannello fotovoltaico consuma 0,7157 kg, con un consumo totale di acqua di circa 0,7893 kg.
Il team ha anche constatato che l’altezza del canale ha un impatto significativo sulle prestazioni del sistema. “L’aumento dell’altezza del canale consente l’ingresso di una maggiore quantità di aria insatura nel pannello fotovoltaico, favorendo il processo di trasferimento di calore e massa per controllare il pannello a una temperatura operativa più bassa e migliorando così l’efficienza della cella solare”, ha sottolineato il team.
I ricercatori hanno confrontato le prestazioni di un modulo solare raffreddato con la nuova tecnica con quelle di un pannello non raffreddato e di pannelli raffreddati mediante raffreddamento evaporativo diretto e sistemi di raffreddamento sensibile basati su DPEC. È emerso che, in tutti i casi, il sistema proposto ha ottenuto migliori prestazioni di raffreddamento e ha mantenuto una maggiore efficienza del modulo.
“La minore lunghezza del canale e la maggiore altezza del canale migliorano le prestazioni di raffreddamento e producono una maggiore efficienza del pannello fotovoltaico”, hanno sottolineato. “D’altra parte, una maggiore velocità dell’aria in ingresso e un rapporto di lavoro più elevato sono favorevoli”.
Il sistema è stato presentato nello studio “Dew-point evaporative cooling of PV panels for improved performance”, pubblicato su Applied Thermal Engineering.
I presenti contenuti sono tutelati da diritti d’autore e non possono essere riutilizzati. Se desideri collaborare con noi e riutilizzare alcuni dei nostri contenuti, contatta: editors@pv-magazine.com."
https://www.pv-magazine.it/2023/10/09/stabilimento-di-bombole-autoconsuma-il-65-grazie-allimpianto-fotovoltaico-da-182-mw/,"INSTALLAZIONI E IMPIANTI,ITALIA,MARCHE",LARA MORANDOTTI,"OTTOBRE 9, 2023","Stabilimento di bombole autoconsuma il 65% grazie all’impianto fotovoltaico da 1,82 MW","Sugli oltre 16.684 mq di estensione del tetto dello stabilimento produttivo della Antonio Merloni Pressure Vessels, a Matelica (Macerata) è stato installato un impianto fotovoltaico composto da 3.872 pannelli di ultima generazione, per una potenza totale di 1,82 MW.
Attiva nella produzione di bombole per lo stoccaggio di GPL, grazie alla produzione fotovoltaica circa il 65% della produzione dell’impianto sarà impiegata nell’autoconsumo dello stabilimento, mentre la restante energia verrà immessa nella rete elettrica nazionale.
In questa realizzazione è protagonista Rovale, società controllata da Italgen, green energy company del gruppo Italmobiliare, e partecipata da Verdenergia, società del gruppo Quiris operativa nel settore dell’efficienza energetica e della produzione di energia elettrica da fonti rinnovabili
“I costi di realizzazione del progetto sono totalmente a carico di Rovale, che è proprietaria dell’impianto fotovoltaico sul quale assicura il monitoraggio 24 ore su 24 per 365 giorni l’anno nonché la costante manutenzione. Oltre a non sostenere alcun costo di realizzazione, Antonio Merloni Pressure Vessels guadagnerà dalla cessione dei diritti di superficie e servitù dei tetti e risparmierà sui costi dell’energia, stipulando con Italgen un contratto di fornitura a prezzo scontato per l’energia elettrica prodotta a Matelica”, spiega Italgen in una nota stampa.
La tipologia di attività della nostra impresa, che opera in un settore ad elevato consumo energetico, le imprevedibili fluttuazioni dei costi dell’energia e le politiche di contenimento delle emissioni attuate dall’Unione Europea ci hanno indotto a puntare su una fonte rinnovabile e totalmente green per alimentare lo stabilimento”, ha dichiarato  Paolo Sparvoli, Amministratore Unico della Antonio Merloni Pressure Vessels.
“Italgen inaugura oggi il quarto impianto fotovoltaico nell’arco di meno di un anno, compiendo un altro importante passo nel suo percorso di crescita e diversificazione delle fonti di produzione. Per l’eccellenza delle tecnologie applicate e per la sua estensione, il fotovoltaico di Matelica rappresenta un punto di riferimento nel panorama nazionale”, è il commento di Luca Musicco, Consigliere Delegato e Direttore Generale Italgen.
I presenti contenuti sono tutelati da diritti d’autore e non possono essere riutilizzati. Se desideri collaborare con noi e riutilizzare alcuni dei nostri contenuti, contatta: editors@pv-magazine.com."
https://www.pv-magazine.it/2023/10/09/crescono-gli-investimenti-nelle-rinnovabili-in-uno-scenario-a-medio-lungo-termine/,"FINANZA,MERCATI & POLITICHE,SVILUPPI DI MERCATO,ITALIA,LAZIO",LARA MORANDOTTI,"OTTOBRE 9, 2023",Crescono gli investimenti nelle Rinnovabili a medio-lungo termine,"Organizzato da Green Horse Advisory e Althesys a Roma, l’evento Italian Renewables Investment Forum 2023 ha gettato luce sulle potenzialità di investimento nel settore delle Rinnovabili, facendo emergere buone prospettive.
Rispetto allo stesso periodo di un anno prima, nei primi sei mesi di quest’anno si è registrato un +37% dei progetti in MW, e +72% solo per quelli di storage. Al centro del tema “investimento” ci sono le grandi potenzialità delle diverse tecnologie, tra cui agrivoltaico, storage e generazione distribuita, ma è importante guardare con attenzione anche la riforma del mercato elettrico e le future dinamiche di prezzi sul mercato italiano a medio-lungo termine.
“Le operazioni complessive mappate dal Rapporto Annuale Irex di Althesys per il 2022 sono 958, più del doppio rispetto alle 437 dell’edizione precedente. Questo incremento, dovuto anche al PNRR, si riflette naturalmente sul valore complessivo degli investimenti, che si attestano a 40,9 miliardi di euro (+203% rispetto all’anno precedente), e su quello della potenza, che raggiunge i 38,9 GW (+160% rispetto al 2021). Oltre agli impianti di generazione, questi includono circa 1,4 GW di sistemi di accumulo stand-alone, a cui si aggiungono altri 36 MW abbinati a nuovi progetti o impianti”, ha pubblicato Althesys in una nota stampa.
Passando alle singole tecnologie, emerge che il mercato italiano degli accumuli è in rapida crescita, con una capacità totale di 2,3 GW e una massima di 3,9 GWh. La tecnologia BESS più diffusa in Italia è quella agli ioni di litio, che copre il 99% del mercato il fotovoltaico.
Il fotovoltaico farà la “parte del leone” nel futuro sistema elettrico italiano perché i costi sono diminuiti drasticamente negli ultimi anni. “Non esiste una tecnologia di produzione energetica che abbia conquistato il mercato con la stessa rapidità del fotovoltaico”, spiega Althesys. Altre considerazioni sul fotovoltaico sono il suo livello di maturità elevato, la sua convenienza nell’installazione e l’estrema versatilità: può essere utilizzato sia per l’autoconsumo, sia per installazioni su scala utility, sia accoppiato allo storage.
Guardando all’agrivoltaico, in forte espansione, i costi a terra sono già del tutto paragonabili alle configurazioni solari convenzionali. “Al contrario, i LCOE per l’agrivoltaico sopraelevato sono superiori di circa il 30% rispetto agli impianti a terra (1 MW) con inseguitori. Sono quasi 400 gli interventi previsti, con una capacità di 15,8 GW e investimenti per circa 12 miliardi di euro, superiori a quelli per il fotovoltaico. I progetti autorizzati, tuttavia, ammontano a soli 800 MW”.
Nel corso dei lavori si è parlato poi del ruolo centrale che dovranno assumere nella transizione energetica le infrastrutture energetiche. Gli obiettivi chiave del nuovo piano della società di rete Terna sono l’incremento della capacità di scambio tra le aree di mercato e il potenziamento delle sinergie infrastrutturali con i collegamenti strategici già previsti, come il Passante Tirrenico e il Passante Adriatico.
Un altro obiettivo è il miglioramento della resilienza della rete, con un approccio lungimirante per valutare il rischio in caso di eventi meteorologici estremi. I collegamenti tra le due isole maggiori e la terraferma sono fondamentali per la transizione, per trasportare l’eccesso di energia rinnovabile dal Sud ai centri di consumo del Nord. Il completamento è previsto entro il 2032/36. In sintesi, considerando i tempi non immediati di realizzazione del programma di sviluppo della rete, gli investimenti dovranno essere attentamente indirizzati a livello geografico, pena il rischio di sovrapproduzione e di crollo dei prezzi di vendita, anche in presenza di soluzioni di stoccaggio.
Infine, passando all’idrogeno verde, sta attirando l’attenzione sia degli investitori che dei legislatori nazionali ed europei. “In Italia il sostegno pubblico è significativo e viene fornito attraverso diversi canali. La creazione di una catena del valore italiana è in corso, con un fiorire di iniziative. Il panorama italiano vede 115 iniziative, che coinvolgono oltre 150 attori. C’è un crescente interesse per l’idrogeno da parte di attori di varie dimensioni e settori. L’Italia sembra pronta ad avviare una catena del valore nazionale, ma è ancora in una fase embrionale, che mostra tuttavia notevoli opportunità”.
Carlo Montella, Co-founder e Managing Partner Green Horse Advisory, ha commentato: “In un contesto macroeconomico contrassegnato da grande volatilità, la nostra industria per poter accelerare nel segno della transizione energetica ha bisogno di “stabilità”. Di conseguenza i capitali funzionali a questo obiettivo devono essere caratterizzati da un basso profilo di rischio e un orizzonte temporale di medio-lungo termine. Per raggiungere questo risultato è fondamentale un assetto regolatorio di supporto al prezzo catturato dalla produzione di rinnovabili che tenga conto del LCOE delle rispettive tecnologie e un’accelerazione delle autorizzazioni per i nuovi progetti”.
Alessandro Marangoni, CEO di Althesys, ha aggiunto: “Gli investimenti nelle energie rinnovabili in Italia stanno vivendo una fase di crescita straordinaria, in uno scenario a medio-lungo termine destinato però a cambiare e che suggerisce un abbassamento futuro dei prezzi. In un quadro di grande fermento permane l’incognita derivante dalle questioni aperte di ambito normativo e autorizzativo: come ha già rilevato il rapporto annuale dell’Irex 2023, solo un quarto delle pratiche per gli impianti utility richiesti nel 2022 è stato approvato”.
 
I presenti contenuti sono tutelati da diritti d’autore e non possono essere riutilizzati. Se desideri collaborare con noi e riutilizzare alcuni dei nostri contenuti, contatta: editors@pv-magazine.com."
https://www.pv-magazine.it/2023/10/09/startup-francese-raccoglie-fondi-per-costruire-fabbrica-da-100-mw-di-moduli-solari-ultraleggeri/,"FINANZA,INDUSTRIA & FORNITORI,MERCATI & POLITICHE,MODULI,SVILUPPI DI MERCATO,FRANCIA",GWÉNAËLLE DEBOUTTE,"OTTOBRE 9, 2023",Startup francese raccoglie fondi per costruire fabbrica da 100 MW di moduli solari ultraleggeri,"Heliup, uno spinoff della Commissione francese per le energie alternative e l’energia atomica (CEA), ha ottenuto un finanziamento di 10 milioni di euro (10,5 milioni di dollari) da un gruppo di investitori guidato da Starquest Capital e comprendente EIT InnoEnergy, BNP Paribas Développement, il gruppo immobiliare Idec e BPIFrance.
L’azienda ha dichiarato che intende utilizzare i fondi per creare in Francia un impianto di produzione di pannelli solari leggeri, con una capacità annua iniziale di 100 MW. L’impianto dovrebbe diventare operativo nel 2024.
I pannelli ultraleggeri Stykon pesano solo 5 kg/m2 e sono progettati per tetti piani di edifici terziari che non possono sostenere i tradizionali pannelli a telaio.
“Da tempo eravamo alla ricerca di una tecnologia che ci permettesse di affermarci nel settore fotovoltaico. L’abbiamo trovata con Heliup, che risponde a un’esigenza poco soddisfatta dal mercato: un pannello ultraleggero con resistenza e prestazioni equivalenti a quelle di un pannello tradizionale”, ha dichiarato Emmanuel Gaudé, amministratore delegato di Starquest. “Si tratta di una vera e propria svolta in un mercato che rappresenta diverse centinaia di milioni di m2 di tetti, ma che attualmente non viene affrontato a causa della mancanza di soluzioni economicamente valide”.
Heliup ha dichiarato di voler espandere la propria capacità produttiva a 200 MW o 300 MW in futuro, esplorando progetti internazionali al di fuori della Francia.
I presenti contenuti sono tutelati da diritti d’autore e non possono essere riutilizzati. Se desideri collaborare con noi e riutilizzare alcuni dei nostri contenuti, contatta: editors@pv-magazine.com."
