url,tag,author,updated_date,title,contents
https://www.pv-magazine.it/2023/08/08/un-sistema-fotovoltaico-termico-sperimentale-basato-su-un-nanofluido-di-ossido-di-zirconio/,"INDUSTRIA & FORNITORI,MERCATI & POLITICHE,MODULI,SVILUPPI DI MERCATO,TECNOLOGIA E SCIENZA,IRAQ,UNGHERIA",EMILIANO BELLINI,"AGOSTO 8, 2023",Un sistema fotovoltaico-termico sperimentale basato su un nanofluido di ossido di zirconio,"Gli scienziati dell’Università di Miskolc in Ungheria e della Basrah University for Oil and Gas in Iraq hanno progettato un prototipo di sistema fotovoltaico-termico (PVT) che utilizza un nanofluido di ossido di zirconio (ZrO2) come agente di raffreddamento per l’unità fotovoltaica del sistema.
L’obiettivo del lavoro è stato confrontare le prestazioni del sistema con quelle di sistemi fotovoltaici non raffreddati o raffreddati con acqua in condizioni di clima caldo.
“Gli esperimenti sono stati condotti nel maggio 2022 in giornate di sole dalle 7:00 alle 17:00, senza variazioni significative della temperatura ambiente e della radiazione solare durante i giorni dell’esperimento”, hanno dichiarato i ricercatori. “La temperatura ambiente massima è stata di 42,7 °C, in particolare alle 12:20, per poi scendere gradualmente fino al tramonto”.
L’ambiente sperimentale era situato nella città di Bassora, nel sud dell’Iraq. Era costituito da un modulo PVT raffreddato da ZrO2, da un modulo PV raffreddato con acqua e da un modulo PV senza raffreddamento; tutti i moduli avevano una potenza nominale di 50 W. Il modulo PVT utilizza una piastra di rame assorbente con canali di flusso attaccati sul retro, che riduce la temperatura del modulo.
Il gruppo ha anche applicato uno strato di lana termica sui tubi a serpentina per coprire completamente la parte posteriore del modulo fotovoltaico e ridurre le perdite di calore, coprendo poi il tutto con una piastra di alluminio. Il nanofluido di ZrO2 viene fatto circolare nei tubi a serpentina da due pompe con una portata massica di 0,7 L/min regolata da sensori di flusso.
Gli scienziati hanno applicato tre diverse concentrazioni di ZrO2 dello 0,015%, 0,025% e 0,0275% nel sistema PVT, che hanno portato a riduzioni di temperatura rispettivamente del 14%, 18,1% e 21,2% rispetto al pannello fotovoltaico di riferimento senza raffreddamento. La temperatura di esercizio del modulo raffreddato con acqua è stata ridotta del 9,7%.
Il sistema è stato presentato nello studio “Effect of zirconium oxide nanofluid on the behaviour of photovoltaic-thermal system: An experimental study”, pubblicato su Energy Reports. “Lo studio attuale può essere ampliato migliorando le proprietà termiche del nanofluido di ZrO attraverso l’aggiunta di un altro tipo di nanomateriali per formare un nanofluido ibrido, da applicare per la progettazione di un nuovo sistema di raffreddamento”, hanno dichiarato gli scienziati.
I presenti contenuti sono tutelati da diritti d’autore e non possono essere riutilizzati. Se desideri collaborare con noi e riutilizzare alcuni dei nostri contenuti, contatta: editors@pv-magazine.com."
https://www.pv-magazine.it/2023/08/08/decine-di-migliaia-di-galline-ovaiole-asfissiate-sotto-capannone-con-fotovoltaico-nel-trevisano/,"COMPONENTISTICA PER MONTAGGIO,INDUSTRIA & FORNITORI,INVERTER,MODULI,ITALIA,VENETO",SERGIO MATALUCCI,"AGOSTO 8, 2023",Decine di migliaia di galline ovaiole asfissiate sotto capannone con fotovoltaico nel trevisano,"I vigili del fuoco sono intervenuti lunedì alle 15:30 a Volpago del Montello (Treviso) per un incendio di un capannone di un allevamento avicolo.
“Le fiamme probabilmente divampate dall’impianto fotovoltaico hanno bruciato la copertura isolante della struttura di oltre 1.500 metri quadri che ha prodotto una notevole quantità di fumo la quale ha asfissiato le decine di migliaia di galline ovaiole presenti nel capannone”, hanno detto i vigili del fuoco di Treviso.
I vigili del fuoco sono arrivati da Montebelluna, Castelfranco e Treviso. Tre le autopompe, 16 gli operatori coordinati dal funzionario di guardia.
L’intervento ha circoscritto le fiamme, evitando il coinvolgimento degli altri capannoni. I vigili del fuoco stanno ancora lavorando per confermare le cause dell’incendio.
L’8 luglio un incendio ha completamente distrutto un edificio industriale dotato di un impianto fotovoltaico a Vétroz, un comune del distretto di Conthey nel cantone Vallese, nella Svizzera francese.
 
I presenti contenuti sono tutelati da diritti d’autore e non possono essere riutilizzati. Se desideri collaborare con noi e riutilizzare alcuni dei nostri contenuti, contatta: editors@pv-magazine.com."
https://www.pv-magazine.it/2023/08/08/airtouch-solar-lancia-una-soluzione-robotica-di-pulizia-per-il-fotovoltaico-su-scala-industriale/,"COMPONENTISTICA PER MONTAGGIO,INDUSTRIA & FORNITORI,TECNOLOGIA E SCIENZA,WORLD",VALERIE THOMPSON,"AGOSTO 8, 2023",Airtouch Solar lancia una soluzione robotica di pulizia per il fotovoltaico su scala industriale,"Airtouch Solar Group, azienda israeliana che sviluppa attrezzature per la pulizia di impianti solari fotovoltaici su larga scala, ha lanciato Airtouch AT 4.0, la sua ultima soluzione di pulizia delle superfici autonoma e priva di acqua per evitare che polvere e sporcizia compromettano la produzione di energia fotovoltaica.
L’azienda si sta già aggiudicando contratti con questa soluzione, come quello da 8,5 milioni di dollari con ReNew, uno sviluppatore di energia rinnovabile quotato al NASDAQ in India. Si tratta del quinto accordo con ReNew.
Come le soluzioni precedenti, il nuovo modello Airtouch è una soluzione robotizzata, che opera in modo autonomo. Viene solitamente installato in luoghi aridi e polverosi. Utilizza un flusso d’aria e tergicristalli in microfibra per rimuovere lo sporco dalle superfici dei moduli fotovoltaici anziché l’acqua.
L’ultima versione è stata progettata per fornire una maggiore efficienza di pulizia e una migliore manovrabilità, secondo Airtouch Solar. Si tratta di un’unità di pulizia di 4 metri che pesa meno di 40 kg. Per fare un confronto, l’Airtouch AT 3.0 è un robot di sei metri.
“Ogni unità può pulire fino a 2000 metri con una carica completa”, ha dichiarato un portavoce di Airtouch Solar a pv magazine. “È possibile aggiungere pinne di gomma opzionali per lo sporco difficile da rimuovere. Ogni robot viene ricaricato con l’aiuto di pannelli solari che Airtouch fornisce e installa”.
Le unità di pulizia sono dotate di sensori e collegate in modalità wireless alla piattaforma Internet of Things (IoT) basata su cloud di Airtouch per il monitoraggio, il controllo e la gestione a distanza.
Con un’ampia attività in India, Airtouch si è aggiudicata contratti di fornitura e manutenzione a lungo termine con aziende come Renew Energy, Amplus, Adani Green Energy e Acme, come riportato da pv magazine India.
I presenti contenuti sono tutelati da diritti d’autore e non possono essere riutilizzati. Se desideri collaborare con noi e riutilizzare alcuni dei nostri contenuti, contatta: editors@pv-magazine.com."
https://www.pv-magazine.it/2023/08/08/candidatura-al-programma-europeo-per-isole-rinnovabili-entro-il-6-settembre/,"BANDI E ASTE,BATTERIE,MERCATI & POLITICHE,STOCCAGGIO,EUROPA OCCIDENTALE,EUROPA ORIENTALE,ITALIA",SERGIO MATALUCCI,"AGOSTO 8, 2023",Candidatura al programma europeo per isole rinnovabili entro il 6 settembre,"Possibile presentare ancora per un mese le domande per partecipare al programma europeo per realizzare 30 isole rinnovabili entro il 2030.
“L’obiettivo di questo bando è identificare e fornire supporto tecnico a 30 isole o gruppi di isole per i prossimi tre anni. In questo modo, le isole saranno spinte verso l’ambizioso obiettivo di raggiungere la completa indipendenza energetica attraverso il 100% di fonti rinnovabili entro il 2030”, ha scritto la Commissione.
Tutte le isole, indipendentemente dai loro investimenti in rinnovabili, possono presentare la propria candidatura entro il 6 settembre.
La Commissione europea assisterà le isole dell’UE nell’ideazione, preparazione e attuazione di piani di decarbonizzazione. Sulla base dell’esperienza acquisita l’esecutivo europeo offrirà una “guida completa durante il loro percorso”.
I presenti contenuti sono tutelati da diritti d’autore e non possono essere riutilizzati. Se desideri collaborare con noi e riutilizzare alcuni dei nostri contenuti, contatta: editors@pv-magazine.com."
https://www.pv-magazine.it/2023/08/08/richieste-di-allaccio-e-distribuzione-titolari-di-impianti-di-piccola-taglia-trainano-crescita/,"INSTALLAZIONI E IMPIANTI,RETI E INTEGRAZIONE DI RETI,ITALIA",SERGIO MATALUCCI,"AGOSTO 8, 2023","Richieste di allaccio, E-Distribuzione: titolari di impianti di piccola taglia trainano crescita","Da gennaio a luglio 2023 E-Distribuzione ha più che triplicato gli allacci rispetto allo stesso periodo dell’anno precedente, superando la quota complessiva di connessioni abilitate nel 2022.
“In 7 mesi le attivazioni di impianti sono state infatti oltre 220mila, per un totale di 2,6 GW di potenza installata. Un trend che si conferma in forte crescita, come registrato già lo scorso anno quando E-Distribuzione aveva superato i 203mila allacci di impianti rinnovabili, a loro volta triplicati rispetto al 2021,” ha detto la società del gruppo Enel.
A confronto dello stesso periodo del 2022 sono anche aumentate del 150% le richieste di allaccio alla rete da parte dei titolari di impianti di piccola taglia.
E-Distribuzione ha gestito 1,5 milioni di pratiche in sette mesi, dicendo di aver anticipato “in molti casi i tempi di allaccio previsti dalla normativa vigente”.
L’azienda, proprietaria dei contatori elettrici, gestisce la rete di distribuzione di energia elettrica. Terna gestisce invece la trasmissione di energia elettrica sulla rete elettrica nazionale.
I presenti contenuti sono tutelati da diritti d’autore e non possono essere riutilizzati. Se desideri collaborare con noi e riutilizzare alcuni dei nostri contenuti, contatta: editors@pv-magazine.com."
https://www.pv-magazine.it/2023/08/08/sorgera-un-impianto-fotovoltaico-da-15-mw-al-porto-di-rosignano-marittimo/,"IDROGENO,INSTALLAZIONI E IMPIANTI,MERCATI & POLITICHE,STOCCAGGIO,SVILUPPI DI MERCATO,ITALIA,TOSCANA",LARA MORANDOTTI,"AGOSTO 8, 2023","Sorgerà un impianto fotovoltaico da 1,5 MW al porto di Rosignano Marittimo?","A margine  di “Lampi di Tesla”, esposizione di auto elettriche al porto turistico Marina Cala de’ Medici, a Rosignano Marittimo (LI), l’amministratore delegato e direttore del porto turistico Matteo Italo Ratti, nonchè presidente del Consorzio Marine della Toscana, ha spiegato di aver recentemente chiesto l’appoggio all’amministrazione regionale per la realizzazione di futuri progetti in ottica di sostenibilità.
I piani prevedono la completa autoproduzione di energia nel porto, per il suo totale mantenimento, grazie ad un impianto fotovoltaico di circa 1.5 MW e l’elettrificazione di tutta la parte dei parcheggi.
Come Cala de’ Medici e Consorzio Marine della Toscana, Ratti ha dichiarato di auspicare ad un sostegno da parte dell’amministrazione regionale affinché ci sia un ragionamento approfondito sul piano strategico di evoluzione della portualità, con una visione a dieci anni pensando anche ai primi progetti di sviluppo per la distribuzione dell’idrogeno.
I presenti contenuti sono tutelati da diritti d’autore e non possono essere riutilizzati. Se desideri collaborare con noi e riutilizzare alcuni dei nostri contenuti, contatta: editors@pv-magazine.com."
