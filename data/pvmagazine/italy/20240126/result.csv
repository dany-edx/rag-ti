url,tag,author,updated_date,title,contents
https://www.pv-magazine.it/2024/01/26/alantra-e-solarig-ottengono-finanziamento-di-213-milioni-di-euro-per-primo-lotto-in-spagna-e-italia/,"FINANZA,INSTALLAZIONI E IMPIANTI,MERCATI & POLITICHE,SVILUPPI DI MERCATO,ITALIA,SPAGNA",SERGIO MATALUCCI,"GENNAIO 26, 2024",Alantra e Solarig ottengono finanziamento di 213 milioni di euro per primo lotto in Spagna e Italia,"Alantra Solar, una partnership tra Alantra e Solarig, ha firmato un contratto di finanziamento del debito di 213 milioni di euro con Rabobank per la costruzione di sette impianti solari del primo lotto pari a 306 MW. Le due società spagnole continuano così a lavorare alla loro piattaforma di investimenti fotovoltaici da 1,9 GW.
“Come una delle più grandi piattaforme di sviluppo solare in Europa, il veicolo di investimento N-Sun Energy, supportato dal gestore di infrastrutture svizzero Reichmuth Infrastructure e dal gestore di asset francese Amundi Energy Transition in qualità di co-investitori strategici, acquisirà progressivamente un portafoglio di 50 impianti fotovoltaici in Italia e Spagna in fase di sviluppo da parte di Solarig”, ha detto Alantra Solar, aggiungendo che ultimi progetti dovrebbero raggiungere lo stato di “RTB” (Ready To Build) entro la fine del 2025
Ad oggi, N-Sun Energy ha acquistato 597 MW da Solarig. La piattaforma di investimento dovrebbe investire un totale di 1,7 miliardi di euro, di cui 700 milioni di euro saranno costituiti dal capitale proprio del veicolo di investimento esistente e dai fondi successivi, mentre il restante miliardo di euro sarà debito.
“L’ottenimento del finanziamento per il primo lotto di impianti segna una pietra miliare per il nostro progetto”, ha commentato Javier Mellado, Managing Partner di Alantra Solar.
La società spagnola Solarig gestisce attualmente oltre 10 GW di impianti fotovoltaici e vanta un portafoglio di oltre 20 GW in 14 Paesi. Alantra è una società di servizi finanziari.
Rabobank agisce in qualità di Bookrunner e Coordinatore per conto di un consorzio di banche comprendente ABN Amro, BNP Paribas, Commerzbank e Coöperatieve Rabobank in qualità di finanziatori originari,
 
I presenti contenuti sono tutelati da diritti d’autore e non possono essere riutilizzati. Se desideri collaborare con noi e riutilizzare alcuni dei nostri contenuti, contatta: editors@pv-magazine.com."
https://www.pv-magazine.it/2024/01/26/modelli-di-ruolo-nel-settore-dellenergia-potenzialita-e-rischi/,"OPINION & ANALYSIS,OPINIONI,ITALIA",THE WIRE CLUB,"GENNAIO 26, 2024",Modelli di ruolo nel settore dell’energia: potenzialità e rischi,"Il primo articolo di questa serie è un contributo che presenta scopi e metodi dell’iniziativa, il secondo contributo è di Cristina Brandozzi, Business Origination Manager presso Engie Italia. In questo episodio due ricercatrici offrono dati e riferimenti pratici per capire l’entità dello stereotipo di genere. Aurore Dudka, esperta di transizione energetica, e Elena De Gioannis, esperta di divario di genere nelle STEM, ci guidano in una lettura per niente scontata. 
Un potenziale inesplorato
Nonostante le donne stiano diventando sempre più presenti nel settore dell’energia – a lungo dominato dagli uomini – c’è ancora un lungo cammino da percorrere per raggiungere la parità. Secondo un’analisi di S&P Global Commodity Insights basata su 54 aziende europee del settore energetico quotate in borsa, le donne rappresentano circa il 18,6% delle posizioni apicali, il 23% delle posizioni esecutive e il 30,7% dei seggi nei consigli di amministrazione (Bennett & Naschert, 2023). Inoltre, secondo l’Agenzia Internazionale dell’Energia (IEA), i salari delle dipendenti sono quasi il 20% più bassi rispetto a quelli dei loro colleghi maschi, un divario leggermente più ampio rispetto a quello degli altri settori industriali (IEA, 2023). Sebbene la situazione nel settore delle energie rinnovabili sia migliore (32% di donne), le donne occupano spesso i ruoli considerati più tradizionalmente femminili.
Nonostante ciò, la condizione femminile in questo settore potrebbe in futuro migliorare grazie al fatto che l’obiettivo di attirare e promuovere la presenza delle donne non è più prerogativa delle organizzazioni femminili, ma viene ormai adottato da diverse aziende e realtà del settore. Si riconosce, infatti, sempre più che la presenza delle donne anche nei comitati direttivi sia necessaria per avere prospettive più eterogenee e comporti, infine, un generale miglioramento nell’efficienza complessiva dell’azienda.
Il ruolo degli stereotipi di genere
Se, da una parte, vi è quindi un segnale di apertura da parte delle aziende a rendere un settore tradizionalmente maschile più inclusivo, dall’altra non è scontato attendersi che le donne desiderino entrare in questo settore. Anche nelle società occidentali più all’avanguardia, che hanno raggiunto diversi obiettivi legati alla parità di genere, ancora persiste la presenza di stereotipi sulle (scarse) abilità delle donne in ambito tecnico-scientifico (Nosek et al., 2002). Questi stereotipi, che vengono acquisiti sin dai primi anni di vita (Tomasetto et al., 2012), influenzano capacità e interessi delle ragazze nel percorso di crescita e le portano ad allontanarsi progressivamente dal settore STEM (Science, Technology, Engineering and Mathematics).
La conseguenza è che, arrivati all’età adulta, uomini e donne mostrano di avere inclinazioni diverse, che portano i primi a scegliere più frequentemente delle coetanee una carriera in un ambito scientifico. Sebbene gli interventi più efficaci per risolvere questo divario di genere siano quelli che agiscono sulle bambine prima che queste si allontanino dal settore STEM, vi sono tuttavia studi che dimostrano che è possibile attrarre le giovani donne nei settori maschili grazie alla presenza di modelli femminili (De Gioannis et al., 2023). Questi modelli mostrano infatti alle giovani donne, timorose di non avere le carte in regole per un percorso professionale di questo tipo, che le carriere scientifiche sono non solo accessibili, ma anche adatte alle donne tanto quanto lo sono per gli uomini.
Modelli di ruolo nel settore dell’energia
L’adozione di questo approccio al divario di genere è presente anche nel settore dell’energia. Ad esempio, partendo dall’idea che “non si può diventare ciò che non si vede”, l’organizzazione Global Women’s network for the Energy Transition si impegna a mettere in luce le donne che hanno avuto successo in questo settore, al fine di equilibrare la rappresentazione – ancora prevalentemente maschile – nelle posizioni di leadership sul mercato dell’energia. Tra le professioniste che rappresentano un modello possiamo, ad esempio, citare Jemma Green, executive chairwoman e co-fondatrice di Power Ledger e Catherine Adelmann, CEO e fondatrice di Fosera.
Un ulteriore valore aggiunto dei modelli di ruolo è anche la possibilità di evidenziare che le discriminazioni tendono ad accumularsi: donne con origine etniche di minoranza o in età avanzata subiscono ulteriori discriminazioni, che vanno ad aggiungersi alle difficoltà che incontrano in quanto donne (Dudka, 2022). Da questo punto di vista, il discorso dell’intersezionalità viene spesso dimenticato o messo in secondo piano quando si tratta di definire le policy per risolvere il divario di genere. Per questo motivo, ci pare doveroso citare qui il lavoro di Neha Misra, economista dell’energia e co-fondatrice di Solar Sister, un’organizzazione che investe in imprese femminili nel settore della produzione delle energie rinnovabili in Africa. L’iniziativa, oltre a promuovere l’empowerment femminile, raggiunge una fascia della popolazione che per posizione geografica e disponibilità economiche verrebbe altrimenti esclusa dai modelli tradizionali di business dell’energia. Ad oggi, l’iniziativa ha permesso di formare 3.500 imprenditrici che hanno creato imprese sostenibili all’interno delle proprie comunità, raggiungendo così 1,5 milioni di persone in Africa grazie a prodotti energetici “puliti”.
Buone pratiche per il divario di genere
Intervenire sulle ragazze in giovane età
Come anticipato, gli stereotipi di genere iniziano ad influenzare le abilità e gli interessi delle ragazze sin dalla tenera età. Per questo motivo, prima si interviene maggiore sarà la probabilità di spezzare il circolo vizioso che porta le ragazze ad allontanarsi progressivamente dal settore STEM. Ad esempio, la Fondazione L’Oréal finanzia dal 2014 un programma di sensibilizzazione (“For Girls in Science“) che coinvolge alcune studentesse francesi delle scuole secondarie di secondo grado in conferenze tenute in classe da giovani donne con una formazione scientifica. I risultati mostrano effetti significativi sulle scelte educative delle ragazze che hanno partecipato all’iniziativa: si registra infatti un aumento del 30% nel numero di che hanno scelto una classe preparatoria nelle università più prestigiose in una disciplina STEM (dall’11% al 14,5%).
Porre attenzione alle caratteristiche dei modelli
L’esposizione a modelli femminili di successo non sempre si rivela una strategia vincente per coinvolgere le ragazze nell’ambito scientifico. Vi è infatti la possibilità che tali modelli non vengano visti che un esempio di un percorso fattibile, ma al contrario, come “l’eccezione che conferma la regola” (De Gioannis et al., 2023). In questi casi, l’intervento potrebbe avere addirittura conseguenze negative sull’autostima delle giovani donne. Al fine di ridurre al minimo questa possibilità è importante scegliere modelli che siano il più possibile vicini al target, ad esempio in termini di background ed età. In questo modo, aumenta la probabilità che le ragazze riescano effettivamente ad identificarsi con loro. Inoltre, sarebbe preferibile non porre troppo l’accento sul successo in termini professionali del modello al fine di limitare l’eventualità che il suo percorso venga etichettato come eccezionale e, di conseguenza, non raggiungibile.
Riflettere sulla struttura del mercato energetico
L’inclusione dei modelli di ruolo in una prospettiva più ampia è essenziale per attrarre e coinvolgere le donne nel settore energetico. Per farlo, è necessario tuttavia riflettere e mettere in discussione l’attuale struttura e organizzazione dei modelli di business adottati nel settore dell’energia. Ad esempio, un modello di gestione orizzontale e la decentralizzazione adottati attualmente dalle cooperative energetiche, nonché l’impegno nell’equità sociale e di genere attraverso gruppi di lavoro dedicati, sembrano essere promettenti. Ne è un esempio significativo la cooperativa italiana ènostra. Grazie sia alla presenza dal 2019 di una presidente donna e sia ad una rappresentanza femminile tra i suoi membri che supera attualmente quella maschile (60%), il caso di ènostra mostra l’impatto positivo potenziale dei modelli di ruolo all’interno di un’organizzazione fondata sui principi della giustizia energetica.
Conclusioni
Il divario di genere – storicamente presente nel settore STEM – caratterizza anche il settore dell’energia, compreso quello delle energie rinnovabili. Il persistere di queste differenze è in parte dovuto alla presenza – ancora oggi – di stereotipi di genere sulle abilità tecnico-scientifiche delle donne che, da una parte, le portano a non interessarsi ad un settore che sentono ostile e, dall’altra parte, possono agire come una “profezia che si autoavvera”, mettendo quindi a rischio le loro potenzialità.
Qui ci siamo concentrate su uno dei possibili interventi che vengono attualmente adottati per far fronte a questo problema: l’esposizione a modelli femminili positivamente impegnati nel settore dell’energia. Sebbene tali interventi abbiano generalmente effetti positivi sul coinvolgimento e l’interesse delle giovani donne, abbiamo voluto porre l’accento su alcune potenziali criticità che potrebbero inficiare il buon esito di tali iniziative.
In particolar modo, è importante agire sulle ragazze più giovani e non aspettare che quest’ultime muovano già i primi passi nel mondo del lavoro, poiché potrebbe essere tardi per modificare inclinazioni ed interessi che si formano e consolidano diversi anni prima. Inoltre, è necessario porre attenzione sia alla scelta dei modelli sia al modo in cui questi vengono rappresentati, per evitare che vengano considerate eccezioni alla regola.
Al di là di queste accortezze, la presenza di modelli femminili può aiutare a ridurre un ormai storico divario di genere anche e soprattutto in quei settori a forte presenza maschile, e quindi ad avvicinare le giovani donne ad un settore tecnico come quello dell’energia.
Bibliografia
Bennett, A., & Naschert, C. (2023, September 28). Women in Energy: More utility leadership roles, but parity remains far off. S&P Global Commodity Insights. https://www.spglobal.com/commodityinsights/en/market-insights/blogs/electric-power/092823-women-in-energy-more-utility-leadership-roles-but-parity-remains-far-off
De Gioannis, E., Pasin, G. L., & Squazzoni, F. (2023). Empowering women in STEM: A scoping review of interventions with role models. International Journal of Science Education, Part B, 13(3), 261–275. https://doi.org/10.1080/21548455.2022.2162832
Dudka, A. (2022). Democracy and justice in collective action initiatives in the energy field [PhD thesis, Università degli Studi di Milano]. https://air.unimi.it/handle/2434/948468
IEA. (2023). Energy and Gender – Topics. IEA. https://www.iea.org/topics/energy-and-gender
Nosek, B. A., Banaji, M. R., & Greenwald, A. G. (2002). Math = male, me = female, therefore math ≠ me. Journal of Personality and Social Psychology, 83(1), 44–59. https://doi.org/10.1037/0022-3514.83.1.44
Tomasetto, C., Galdi, S., & Cadinu, M. (2012). Quando l’implicito precede l’esplicito: Gli stereotipi di genere sulla matematica in bambine e bambini di 6 anni. Psicologia sociale, 2, 169–186. https://doi.org/10.1482/37693
I punti di vista e le opinioni espressi nel presente articolo sono quelli dell’autore e non riflettono necessariamente quelli di pv magazine.
I presenti contenuti sono tutelati da diritti d’autore e non possono essere riutilizzati. Se desideri collaborare con noi e riutilizzare alcuni dei nostri contenuti, contatta: editors@pv-magazine.com."
https://www.pv-magazine.it/2024/01/26/a-palermo-repower-realizzera-un-impianto-agrivoltaico-da-70-mw/,"INSTALLAZIONI E IMPIANTI,ITALIA,SICILIA",LARA MORANDOTTI,"GENNAIO 26, 2024",A Palermo Repower realizzerà un impianto agrivoltaico da 70 MW,"Su 150 ettari che si trovano nel comune palermitano di Ciminna, una joint venture stretta da Repower Renewable, società controllata da Repower, e Theia, è finalizzata alla realizzazione e gestione di un impianto agrivoltaico della potenza di 70 MW.
Il terreno su cui sorgerà verrà utilizzato per produrre mandorle, miele, olive lavanda e foraggi. “L’aumento della produzione di energia da fonti rinnovabili, in grande crescita negli ultimi anni, ha portato ad una forte innovazione non solo in termini di efficienza energetica ma anche riguardo il livello di integrazione di questi impianti con il contesto in cui si trovano”, scrive Repower.
“Installare un impianto agrivoltaico significa aprirsi anche allo smart farming, quell’insieme di tecnologie che permettono di monitorare le colture e calibrare gli interventi, a cominciare dalla riduzione degli sprechi idrici e dell’uso dei fertilizzanti nonché prevedendo l’impiego di mezzi agricoli a trazione elettrica”, ha spiegato Repower.
Il team di Theia ha spiegato che si tratta di uno dei più grandi progetti  nel suo genere. L’azienda è stata assistita da Legance. Repower Renewable è stata invece assistita da MDA Studio legale, da DWF e MFZ come advisor finanziario dell’operazione.

I presenti contenuti sono tutelati da diritti d’autore e non possono essere riutilizzati. Se desideri collaborare con noi e riutilizzare alcuni dei nostri contenuti, contatta: editors@pv-magazine.com."
https://www.pv-magazine.it/2024/01/26/fotovoltaico-commerciale-a-tetto-da-125-mw-senza-foratura/,"COMPONENTISTICA PER MONTAGGIO,INDUSTRIA & FORNITORI,INSTALLAZIONI E IMPIANTI,EMILIA-ROMAGNA,ITALIA",LARA MORANDOTTI,"GENNAIO 26, 2024","Fotovoltaico commerciale a tetto da 1,25 MW senza foratura","Sul tetto dell’azienda Reggiolo Sviluppo, a Reggio Emilia, Esse Solar ha completato l’installazione di un impianto fotovoltaico composto da moduli LONGi Solar Europe.
La potenza totale dell’impianto è pari a 1.25 MW e comprende un CCI, Controllore Centrale di Impianto fornito da Energy Team.
“L’impianto che avrà una produzione annua di circa 1.450 MWh comprende moduli posati su copertura in lamiera grecata tramite staffe EGA, un sistema di supporto brevettato che non prevede la foratura della copertura per l’installazione di impianti fotovoltaici. Sono semplici e veloci da montare e garantiscono la totale impermeabilità della copertura, evitando fastidiose infiltrazioni di acqua che potrebbero arrecare notevoli danni alla linea produttiva sottostante”, ha spiegato a pv magazine Italia Francesco Feletti di Esse Solar.
Il progetto ha previsto anche la fornitura di shelter metallico da esterno autoportante comprensivo di trasformatore TMC Transformers da 1.600 kVA, cella MT Schneider Electric e quadristica SICES con protezione di interfaccia Thytronic. “Scelta effettuata poichè il committente non aveva spazio in cabina MT per inserire la nuova componentistica”, ha aggiunto Feletti.
 
 
 
I presenti contenuti sono tutelati da diritti d’autore e non possono essere riutilizzati. Se desideri collaborare con noi e riutilizzare alcuni dei nostri contenuti, contatta: editors@pv-magazine.com."
https://www.pv-magazine.it/2024/01/26/servizio-ricerca-di-lavoro-nel-fotovoltaico-quarantunesima-edizione/,"MERCATI & POLITICHE,SVILUPPI DI MERCATO,CAMPANIA,ITALIA,LAZIO,LOMBARDIA,SICILIA",LARA MORANDOTTI,"GENNAIO 26, 2024",Servizio ricerca di lavoro nel fotovoltaico: quarantunesima edizione,"Ingenn, società di Head Hunting unicamente focalizzata nella ricerca e selezione di profili tecnici e ingegneri, ricerca un Tecnico Fotovoltaico per importante azienda italiana leader nel settore agrifotovoltaico. La zona di lavoro è il Lazio e tra le sue competenze obbligatorie c’è manutenzione preventiva e correttiva sistemi DC per impianti fotovoltaici e di  cabine MT/BT con trasformazione.
 
I presenti contenuti sono tutelati da diritti d’autore e non possono essere riutilizzati. Se desideri collaborare con noi e riutilizzare alcuni dei nostri contenuti, contatta: editors@pv-magazine.com."
https://www.pv-magazine.it/2024/01/26/san-paolo-inaugura-un-impianto-solare-galleggiante-da-7-mw/,"INSTALLAZIONI E IMPIANTI,MERCATI & POLITICHE,SVILUPPI DI MERCATO,BRASILE",LÍVIA NEVES,"GENNAIO 26, 2024",San Paolo inaugura un impianto solare galleggiante da 7 MW,"Il governo di San Paolo ha annunciato il completamento della prima fase del progetto fotovoltaico galleggiante UFF Araucária sul Billings Reservoir, il più grande bacino idrico di San Paolo.
L’impianto ha una capacità di 7 MW e dispone di 10.500 pannelli solari montati su galleggianti in polietilene ad alta densità. Funzionerà secondo il sistema di misurazione netta del Paese.
“L’impianto sarà il più grande del Paese a operare commercialmente in regime di generazione distribuita, con generatori situati vicino ai centri di consumo”, ha dichiarato il governo in un comunicato. “Può produrre fino a 10 GWh all’anno”.
L’azienda ambientale dello Stato di San Paolo (Cetesb) possiede e gestisce l’impianto.
L’impianto è uno dei principali progetti di sviluppo energetico sostenibile di San Paolo ed è stato realizzato sotto il coordinamento della Segreteria per l’Ambiente, le Infrastrutture e la Logistica. Il completamento è previsto per la fine del 2025, con la consegna di altri 75 MW di energia rinnovabile.
“Questo impianto è la realizzazione di ciò che stiamo perseguendo nello Stato di San Paolo con l’energia pulita, la transizione energetica e la decarbonizzazione”, ha dichiarato il Segretario all’Ambiente Natalia Resende. “Questo significa utilizzare l’energia pulita per fornire servizi di qualità”.
In soli due mesi, la realizzazione dell’impianto ha generato circa 200 posti di lavoro. L’impianto occupa meno dello 0,1% della superficie del bacino di Billings, riducendo al minimo l’impatto ambientale totale.
“Solo in questa prima fase sono stati creati 80 posti di lavoro diretti e circa 120 indiretti”, ha dichiarato l’amministratore delegato di Emae Marcio Rea. “La previsione per i prossimi due anni è di un grande lavoro con l’installazione di altri impianti”.
I presenti contenuti sono tutelati da diritti d’autore e non possono essere riutilizzati. Se desideri collaborare con noi e riutilizzare alcuni dei nostri contenuti, contatta: editors@pv-magazine.com."
