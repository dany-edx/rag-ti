url,tag,author,updated_date,title,contents
https://www.pv-magazine.it/2024/01/10/lue-approva-miliardi-per-una-fabbrica-di-batterie-tedesca-e-per-le-rinnovabili-francesi/,"FINANZA,MERCATI & POLITICHE,POLITICA,EUROPA OCCIDENTALE,FRANCIA,GERMANIA",ANGELA SKUJINS,"GENNAIO 10, 2024",L’UE approva miliardi per una fabbrica di batterie tedesca e per le rinnovabili francesi,"La Commissione europea ha annunciato che il produttore svedese di batterie Northvolt riceverà 902 milioni di euro di aiuti di Stato in Germania per sviluppare una gigafabbrica di celle a batteria a Heide, nello stato tedesco dello Schleswig-Holstein.
Secondo l’annuncio, anche la Francia riceverà 2,9 miliardi di euro per avviare la produzione di batterie, pannelli solari, turbine eoliche e pompe di calore.
L’impianto di produzione di batterie agli ioni di litio da 60 GWh di Northvolt, Northvolt Drei, era stato annunciato per la prima volta nel 2022 e l’azienda aveva dichiarato di voler produrre la prima linea di batterie a livello locale entro la fine del 2025.
La vicepresidente della Commissione europea Margrethe Vestager ha dichiarato che lo schema francese da 2,9 miliardi di euro coprirà anche “componenti chiave e materie prime critiche” per l’economia a emissioni zero; entrambi i Paesi hanno ricevuto sovvenzioni nell’ambito del Quadro temporaneo di crisi e transizione della Commissione europea.
In un contesto di impennata dei prezzi dell’energia a causa della guerra della Russia contro l’Ucraina, il quadro è stato istituito nel 2022 per aiutare gli Stati membri a rafforzare le loro reti energetiche e a sviluppare economie a zero emissioni.
La Vestager ha dichiarato che l’ingresso dell’Europa nella corsa alla produzione di energie rinnovabili è di “interesse strategico” per la regione e l’economia. Ha detto che “ha un’importanza immensa per il raggiungimento dei nostri obiettivi di mobilità pulita, sostenibilità e competitività”.
I presenti contenuti sono tutelati da diritti d’autore e non possono essere riutilizzati. Se desideri collaborare con noi e riutilizzare alcuni dei nostri contenuti, contatta: editors@pv-magazine.com."
https://www.pv-magazine.it/2024/01/10/in-abruzzo-sorgera-una-fabbrica-di-pannelli-fotovoltaici/,"INDUSTRIA & FORNITORI,MERCATI & POLITICHE,MODULI,SVILUPPI DI MERCATO,ABRUZZO,ITALIA",LARA MORANDOTTI,"GENNAIO 10, 2024",In Abruzzo sorgerà una fabbrica di pannelli fotovoltaici,"“Next Appennino” è il programma per il rilancio economico e sociale delle regioni del Centro Italia colpite dai terremoti del 2009 e del 2016, finanziato dal Fondo Complementare al PNRR per le Aree Sisma, con una dotazione complessiva di 1 miliardo e 780 milioni di euro, 700 dei quali a disposizione delle imprese per sostenere i loro investimenti sul territorio.
Il bando include anche la realizzazione di una fabbrica di pannelli solari: “Next Appennino | Misura B1.2 – B3.3”, per la realizzazione un impianto industriale per la produzione di moduli fotovoltaici innovativi e ad alta efficienza in Provincia dell’Aquila.
Ad aggiudicarsi la vittoria del bando è stata Comal, azienda attiva nel settore della generazione di energia da fonte solare, specializzata nella realizzazione di impianti fotovoltaici di grande potenza con formula EPC e O&M.
A pv magazine Italia, Comal ha rivelato che il capannone è stato già acquisito e che secondo il cronoprogramma, l’impianto entrerà in funzione entro giugno 2025, generando decine di nuovi posti di lavoro nella zona.
“L’investimento complessivo ammonta ad 16,1 milioni di euro, di cui 6,9 milioni di finanziamento agevolato, 4,9 milioni di contributo in conto impianti,  0,2 milioni di contributi diretti e 4,1 milioni di finanziamento bancario, richiesto direttamente da Comal attraverso un partner finanziario già individuato”, ha dichiarato Comal in una nota stampa.
“Questo importante progetto è la conferma della nostra strategia di evoluzione aziendale, passando da puro EPC a player a 360° nel settore fotovoltaico. Il progetto è 100% “Made in Italy” e potrà contribuire ad aumentare la capacità energetica del nostro Paese e ridurre la dipendenza degli approvvigionamenti di questi importanti elementi dall’estero, ha dichiarato Alfredo Balletti, Amministratore Delegato di Comal.
I presenti contenuti sono tutelati da diritti d’autore e non possono essere riutilizzati. Se desideri collaborare con noi e riutilizzare alcuni dei nostri contenuti, contatta: editors@pv-magazine.com."
https://www.pv-magazine.it/2024/01/10/energia-e-clima-bilancio-2023-e-previsionale-2024/,"BANDI E ASTE,FINANZA,LEGGI & ATTI,MERCATI & POLITICHE,POLITICA,SVILUPPI DI MERCATO,EUROPA OCCIDENTALE,ITALIA",MAURO MORONI,"GENNAIO 10, 2024",Energia e clima: Bilancio 2023 e previsionale 2024,"Saper infondere umorismo in una minaccia globale è un’abilità non comune, specialmente quando ci si
aspetta serietà da organizzazioni come le Nazioni Unite. Tuttavia, il Programma ONU per l’Ambiente (UNEP) ha sorpreso con un recente rapporto che, nonostante la sua immagine seria, ha adottato un tocco di spirito.
Il titolo “Broken Record” ha utilizzato un gioco di parole riuscito per rilanciare l’allarme climatico al
COP28 di Dubai, riferendosi non solo al record di aumento senza precedenti delle temperature e delle
emissioni di CO2, ma anche al significato di “disco rotto”, cioè il ripetere sempre la stessa cosa! Nella sostanza questo rapporto ha detto che gli attuali impegni dei governi nazionali rendono utopico raggiungere gli obiettivi dell’Accordo di Parigi, in particolare il contenimento dell’aumento delle temperature entro un grado e mezzo. Le stime realistiche indicano infatti un aumento previsto della temperatura tra 2,5 e 2,9 gradi entro la fine del secolo, con conseguenze catastrofiche, e che per affrontare questa sfida vi è la necessità di trasformazioni globali a basse emissioni di carbonio, con tagli alle emissioni di gas serra del 28% entro il 2030 per il percorso di contenimento a 2°C, e del 42% se si mira a non superare il grado e mezzo di temperatura. Difficile? Diffficilisssimo!!!
Stati Uniti, Cina ed Unione Europea sono le principali aree che contribuiscono al riscaldamento globale, e far digerire la questione in questi Paesi colpevoli, appare più che ostico, come a tutti visibile.
Il settore energetico, che è collegato a oltre 6 milioni di morti premature l’anno, e che ha grandissimi interessi in gioco, è la principale causa del riscaldamento globale, anche se gli investimenti in energia pulita sono aumentati del 40% dal 2020. Se parliamo di mobilità, ad esempio nel 2020 una su 25 auto vendute era elettrica, mentre nel 2023 le auto elettriche sono diventate una su 5. Lato produzione di energia, nel solo 2023 a livello globale si è aggiunta una capacità da FER di ben 500 gigawatt, la più alta della storia, e sebbene anche nel 2024 sia prevista una installazione ancora maggiore, la strada per limitare il riscaldamento globale a 1,5 °C, come indicato nella Roadmap Zero Emissioni, rimane ancora difficoltosa, anche se comunque possibile.
La Cina come sappiamo è chiave in questo panorama geopolitico e tecnologico, e se da un lato gioca un ruolo
significativo nel plasmare le tendenze globali lato tecnologia, dall’altro a causa di rallentamento economico (forse strutturale… ed è per questo che purtroppo ultimamente ha ricominciato a parlare di Taiwan…), potrebbe ridurre in modo rilevante il proprio impatto climatico.
Quel che è certo però è che l’Unione Europea e gli Stati Uniti stanno attivamente cercando di competere con la Cina nelle catene globali di approvvigionamento delle energie rinnovabili attraverso diverse politiche. Tuttavia, la supremazia cinese in questo settore rimane estremamente difficile da contrastare. Nonostante gli sforzi occidentali per potenziare la capacità produttiva e garantire un approvvigionamento affidabile ed economico di tecnologie green, gli analisti di Rystad Energy stimano che l’impatto significativo di tali iniziative potrebbe non verificarsi prima del prossimo decennio, anche con un potenziale costo fino a 700 miliardi di dollari, che sembrano (e sono) molti, ma che debbono per forza considerare che nel solo 2023 la Cina ha investito nel settore green la bellezza di 130 miliardi, contro i 20 investiti dal combinato di tutte le altre nazioni. Altra cosa poi da tenere conto, è che gli sforzi occidentali per costruire catene di approvvigionamento verdi potrebbero essere rallentati ulteriormente dalla vasta quantità di brevetti detenuti dalle aziende cinesi per lo sviluppo di nuove tecnologie (a causa della nostra errata politica industriale degli ultimi almeno 10 anni). Insomma… anche qui strada in salita, salita ripida.
Per competere con la Cina lato produzione, ad esempio è stato instituito recentemente il “Fondo nazionale del made in Italy,” come previsto dalla legge 206/2023 intitolata “Disposizioni organiche per la valorizzazione, la promozione e la tutela del made in Italy,” e pubblicata sulla Gazzetta ufficiale n. 300 del 27 dicembre, che ha come obiettivo principale sostenere le filiere industriali nazionali coinvolte nell’approvvigionamento e nel riciclo di materie prime “critiche,” fondamentali per la transizione verso le energie pulite. L’articolo chiave di questa legge, il numero 4, prevede la creazione di un fondo con una disponibilità iniziale di 700 milioni per il 2023 e 300 milioni per il 2024. Questo fondo è progettato per sostenere la crescita, il sostegno, il rafforzamento e il rilancio delle filiere strategiche nazionali, con particolare attenzione alle attività di approvvigionamento, riciclo e riuso di materie prime critiche. Da notare anche che l’Unione europea ha recentemente dedicato attenzione alle materie prime critiche attraverso il Critical Raw Materials Act, approvato a metà dicembre, che mira a rendere gli Stati membri più autonomi nelle attività di estrazione, trattamento e riciclo di materiali essenziali come litio, cobalto, nichel e terre rare, ampiamente utilizzati nei settori delle tecnologie pulite come l’energia eolica, solare e le batterie dei veicoli elettrici.
Meglio tardi che mai si dice… come in questo caso… sperando si creino filiere robuste e competitive, in
grado poi di reggere la agguerrita competizione del mercato
E sotto l’albero di Natale invece cosa ha portato la Legge di Bilancio 2024?
Due brutte norme purtroppo, con più che probabili impatti negativi sui nuovi impianti a fonti rinnovabili (che quest’anno hanno coperto il 37,6% della domanda elettrica nazionale. Forse per questo che fanno sempre più paura?).
La prima norma è una modifica nella tassazione dei terreni, tramite il cambiamento al Testo Unico delle imposte sui redditi, che coinvolge i redditi derivanti dalla costituzione dei diritti reali di godimento, come il diritto di superficie. Approvata il 29 dicembre, la modifica è ora legge, ed è stata pubblicata sulla Gazzetta Ufficiale n. 303 del 30 dicembre. Nella sostanza la nuova norma dice che il corrispettivo per la cessione del diritto di superficie può ora generare una plusvalenza tassabile per il proprietario dell’area, con un’incidenza fiscale potenziale fino al 43%, a seconda degli scaglioni Irpef. Questo può influire direttamente sui progetti di grandi impianti fotovoltaici su terreni agricoli, con l’ulteriore possibilità di aumento dei canoni di diritto di superficie da parte dei proprietari per compensare la nuova tassazione, e un aumento finale del costo di energia per i cittadini… che saranno in ogni caso gli ultimi a “rimanere con il cerino in mano”.
La seconda brutta norma sotto l’albero che ci ha regalato il Governo riguarda invece Il Decreto Legislativo
181/2023, pubblicato sulla Gazzetta lo scorso 9 dicembre, che introduce l’obbligo per tutti i nuovi impianti a
fonte rinnovabile, esclusi quelli geotermici ed idroelettrici, con una potenza superiore a 20 kW, di versare al
GSE un contributo di 10 €/kW nei primi tre anni di attività. L’obiettivo di questo contributo è alimentare un
fondo dedicato alla compensazione e al riequilibrio ambientale, mirando a favorire l’installazione di impianti
nelle diverse regioni e province autonome. Tuttavia, secondo Italia Solare, ANIE ed Elettricità Futura, questa misura avrà un impatto negativo su tutte le fasce del settore, colpendo impianti di varie dimensioni, dal residenziale all’industriale, con mancati guadagni da parte di una ampia fetta di investitori, perlopiù medio-piccoli.
Nonostante tutto però a mio avviso il 2024 sarà un anno positivo, avremo un considerevole aumento di
installato (aree idonee e adeguamento della rete elettrica MT e AT permettendo), inizierà l’era dello storage di grande dimensione, ed è stato appena approvato il Decreto Agrivoltaico innovativo che ha l’obiettivo (poco ambizioso) di installare 1,04 gigawatt di sistemi agrivoltaici entro giugno 2026. Oltre questo penso che l’industria e i grandi investitori realizzeranno più impianti, complici anche l’abbassamento dei tassi di interesse e il calo del prezzo dei moduli, raggiungendo (mi sbilancio) almeno la quota di 6 GW di nuovo installato a fine 2024. Non sarà quello che ci serve chiaramente, ma comunque sarà un miglioramento utile al raggiungimento dei nostri obiettivi strategici di lungo termine.
Insomma, a mio avviso il bicchiere è comunque mezzo pieno.
Questo articolo fa parte di una serie di articoli curati da Mauro Moroni per pv magazine Italia. Gli articoli precedenti erano focalizzati sui principali trend del 2023, sul DL Semplificazioni, sulla diversificazione tecnologica per superare impasse materie prime, sulle “strategie di resistenza sporche delle fossili”,  sul rapporto tra riscaldamento globale e mondo dell’energia, sulla Bozza decreto Aree idonee e sulla sua fotografia d’autunno.
I presenti contenuti sono tutelati da diritti d’autore e non possono essere riutilizzati. Se desideri collaborare con noi e riutilizzare alcuni dei nostri contenuti, contatta: editors@pv-magazine.com."
https://www.pv-magazine.it/2024/01/10/energy-s-p-a-avvia-fase-di-testing-della-prima-linea-di-produzione-di-batterie-lfp/,"BANDI E ASTE,BATTERIE,FINANZA,LEGGI & ATTI,MERCATI & POLITICHE,POLITICA,STOCCAGGIO,SVILUPPI DI MERCATO,ITALIA,VENETO",SERGIO MATALUCCI,"GENNAIO 10, 2024",Energy S.p.A. avvia fase di testing della prima linea di produzione di batterie LFP,"Energy S.p.A. ha avviato la fase di testing della prima linea di produzione di batterie al litio, di tipologia LFP e Made in Italy, presso la Gigafactory che Energy sta costruendo presso il suo quartier generale in Veneto.
“Ora è iniziato il processo di messa a punto della produzione ed Energy prevede di inaugurare ufficialmente la prima linea della Gigafactory in primavera,” ha scritto la società di Sant’Angelo di Piove di Sacco (Padova).
La fase di test riguarderà l’attività di calibrazione della qualità della produzione ma anche l’implementazione di soluzioni informatiche che prevedono robot e dispositivi sulla linea.
“La prima linea, realizzata all’interno dello stabilimento di Energy già esistente, avrà una capacità produttiva fino a 0,8 Gigawattora all’anno”, aggiunge la società di sistemi di accumulo.
Energy S.p.A.  ha detto che è in corso la realizzazione della fase 2 della Gigafactory ed in particolare la costruzione di uno stabilimento, vicino a quello esistente. “L’avvio della produzione è previsto all’inizio del 2026 e lo stabilimento avrà una capacità produttiva 10 volte maggiore rispetto alla fase 1”.
La società ha recentemente ricevuto l’istanza di concessione di un contributo a fondo perduto da 7,15 milioni, nella forma di Contratto di Sviluppo della filiera produttiva strategica “Rinnovabili e Batterie” previsto dal PNRR.
I presenti contenuti sono tutelati da diritti d’autore e non possono essere riutilizzati. Se desideri collaborare con noi e riutilizzare alcuni dei nostri contenuti, contatta: editors@pv-magazine.com."
https://www.pv-magazine.it/2024/01/10/mitsubishi-presenta-pompe-di-calore-aria-acqua-per-uso-residenziale/,"ALTRE FORME DI STOCCAGGIO,STOCCAGGIO,GIAPPONE,WORLD",EMILIANO BELLINI,"GENNAIO 10, 2024",Mitsubishi presenta pompe di calore aria-acqua per uso residenziale,"Mitsubishi Heavy Industries Thermal Systems (MHI Thermal Systems), business unit di Mitsubishi Heavy Industries, ha presentato una pompa di calore monoblocco aria-acqua (ATW) per sostituire le caldaie tradizionali negli edifici nuovi ed esistenti.
La pompa di calore Hydrolution EZY è disponibile in due versioni, con potenze di 10 kW e 14 kW. I sistemi utilizzano il difluorometano (R32) come refrigerante e possono garantire “prestazioni eccezionali”, anche a temperature fino a -25 C, secondo il produttore.
“Lo scambiatore di calore ad acqua integrato nell’unità esterna semplifica l’installazione rispetto ai sistemi di tipo split, che richiedono sia le tubazioni del refrigerante che quelle dell’acqua”, ha dichiarato in un comunicato.
MHI Thermal Systems ha inoltre dichiarato che le nuove pompe di calore sono dotate di una tecnologia antivibrazione migliorata, non meglio specificata.
“Questa struttura riduce efficacemente i livelli di potenza sonora, incluso il rumore, a 60 dB (A) nel modello di classe 10kW, anche quando funziona a piena capacità”, ha dichiarato. Inoltre, l’aggiunta di una modalità silenziosa, che riduce ulteriormente il rumore di funzionamento, garantisce la conformità alle varie normative in materia di rumore, particolarmente importanti nelle aree residenziali densamente popolate”.
MHI Thermal Systems sostiene che il nuovo prodotto è in grado di produrre acqua calda sanitaria con temperature fino a 60°C quando le temperature esterne raggiungono i -25 °C. Non ha tuttavia fornito ulteriori dettagli tecnici.
Nel marzo 2023, MHI Thermal Systems ha presentato una pompa di calore residenziale ad aria che utilizza il propano (R290) come refrigerante.
I presenti contenuti sono tutelati da diritti d’autore e non possono essere riutilizzati. Se desideri collaborare con noi e riutilizzare alcuni dei nostri contenuti, contatta: editors@pv-magazine.com."
https://www.pv-magazine.it/2024/01/10/convergenza-dei-prezzi-dellelettricita-in-europa-mercato-italiano-rimane-il-piu-caro/,"MERCATI & POLITICHE,SVILUPPI DI MERCATO,FRANCIA,GERMANIA,ITALIA,PORTOGALLO,SPAGNA",SERGIO MATALUCCI,"GENNAIO 10, 2024","Convergenza dei prezzi dell’elettricità in Europa, mercato italiano rimane il più caro","I prezzi dell’elettricità hanno registrato una convergenza nella prima settimana dell’anno, con il mercato italiano, normalmente di gran lunga il più caro, quasi in linea con quelli degli altri Paesi. Rimane comunque quello con i prezzi più alti.
Prezzi del gas bassi dovuti agli stoccaggi ancora abbondanti a metà della stagione invernale, una riduzione della produzione fotovoltaica inferiore alla media europea, l’aumento della produzione eolica e una temperatura mite hanno limitato i prezzi dell’energia in Italia, contribuendo alla convergenza.
“Nella settimana del 1° gennaio, la produzione di energia solare è diminuita nella maggior parte dei principali mercati elettrici europei rispetto alla settimana precedente. Il mercato tedesco ha registrato il calo maggiore, pari al 33%, mentre il mercato italiano ha registrato il calo minore, pari al 7,7%,” ha scritto AleaSoft Energy Forecasting nel suo update settimanale.
Secondo le previsioni di AleaSoft Energy Forecasting, la produzione di energia solare aumenterà in Germania, Italia e Spagna nella settimana dell’8 gennaio.
Nella prima settimana del 2024 la produzione di energia eolica ha registrato aumenti nella maggior parte dei principali mercati elettrici europei rispetto alla settimana precedente. L’Italia ha guidato gli aumenti, con un +246%.
Nella prima settimana del 2024, la maggior parte dei mercati analizzati ha registrato una diminuzione delle temperature medie. Queste diminuzioni hanno favorito anche un aumento della domanda di energia. La diminuzione varia da 1,3 °C in Francia a 2,6 °C in Germania. Al contrario, nei Paesi dell’Europa meridionale le temperature medie sono state meno rigide. Gli aumenti sono stati compresi tra 0,3 °C in Italia e 2,2 °C in Spagna.
Nella settimana del 1° gennaio, i prezzi nella maggior parte dei principali mercati elettrici europei sono aumentati rispetto alla settimana precedente. Fanno eccezione il mercato italiano IPEX, con un calo del 14%, e il mercato MIBEL di Spagna e Portogallo, con un calo del 23%. Il mercato EPEX SPOT della Germania ha registrato il maggior aumento percentuale dei prezzi, pari al 222%.
Le medie europee sono rimaste sotto i €85/MWh in circa tutti i mercati analizzati. L’unica eccezione il mercato italiano, con una media di €100.01/MWh.
I presenti contenuti sono tutelati da diritti d’autore e non possono essere riutilizzati. Se desideri collaborare con noi e riutilizzare alcuni dei nostri contenuti, contatta: editors@pv-magazine.com."
