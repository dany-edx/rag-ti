url,tag,author,updated_date,title,contents
https://www.pv-magazine.it/2023/06/15/al-via-i-lavori-per-fotovoltaico-di-12-mw-ad-apericena-per-vendita-di-energia-sul-mercato-libero/,"COMPONENTISTICA PER MONTAGGIO,INDUSTRIA & FORNITORI,INSTALLAZIONI E IMPIANTI,INVERTER,MODULI,ITALIA,PUGLIA",LARA MORANDOTTI,"GIUGNO 15, 2023","Al via i lavori per fotovoltaico di 1,2 MW ad Apricena per vendita di energia sul mercato libero","Sirio Wind di Foggia ha di recente iniziato i lavori per la realizzazione un impianto fotovoltaico autorizzato nel comune di Apricena (FG), nella zona idonea entro i 300 metri dalle autostrade, il tutto finanziato dal 40% di equità e per il 60% da Bper Banca. pv magazine ha intervistato Valentino Capparella, alla guida dell’azienda.
“L’impianto ha una potenza di picco di 1195 kW ed è composto da 1943 moduli di grandi dimensioni, pari a 2465 x 1134 mm. I pannelli sono bifacciali della Jinko Solar, con tecnologia N-type e una performance garantita del 87,4% anche dopo 30 anni di utilizzo. Gli inverter utilizzati sono Huawei da 50 kW mod di dimensioni ridotte rispetto all’impianto, ma scelti per la loro disponibilità e compatibilità con il progetto”.
L’Ing. Capparella ci ha spiegato che le strutture di supporto dei moduli, fornite dalla Valmont (Convert Italia), utilizzano un sistema di inseguimento solare monoassiale est-ovest con 36 tracker (1P) totali dotati di 3 motori ciascuno, che ruotano una fila di 54 moduli. “Tutto il sistema è fissato nel terreno a una profondità di 1,7 metri senza bisogno di perforazioni preliminari”.
Per ottimizzare la produzione dei moduli bifacciali, è stato utilizzato un tessuto tecnico riflettente solare posizionato sotto i tracker. “La produzione energetica annuale prevista sarà di circa 2000 MWh, interamente ceduti al distributore senza consumo in loco, ma venduti sul mercato libero. Il prezzo medio di vendita sul mercato oscilla oggi intorno agli 110/90 euro/MWh. Tuttavia, l’obiettivo è stabilire un prezzo fisso per almeno 3 anni attraverso un Power Purchase Agreement (PPA) con una valorizzazione di 85 euro/MWh”.
Si prevede che la costruzione dell’impianto sarà completata entro 40 giorni e  che la connessione alla rete elettrica MT tramite e-distribuzione spa che avverrà a pochi metri dall’impianto sarà effettiva entro agosto.
Sirio Wind ha in programma la realizzazione di oltre 40 impianti di “piccola taglia” tutti in autorizzazione in PAS con una potenza unitaria compresa tra 1 e 5 MW nella provincia di Foggia, in Puglia. Gli impianti successivi sfrutteranno anche sistemi di accumulo energetico abbinati alla vendita di energia in loco tramite colonnine di ricarica ad alta potenza da 350 kW.
I presenti contenuti sono tutelati da diritti d’autore e non possono essere riutilizzati. Se desideri collaborare con noi e riutilizzare alcuni dei nostri contenuti, contatta: editors@pv-magazine.com."
https://www.pv-magazine.it/2023/06/15/in-arrivo-il-fotovoltaico-galleggiante-da-1-mw-per-la-centrale-idroelettrica-di-venaus/,"INDUSTRIA & FORNITORI,INSTALLAZIONI E IMPIANTI,INVERTER,ITALIA,PIEMONTE",LARA MORANDOTTI,"GIUGNO 15, 2023",In arrivo il fotovoltaico galleggiante da 1 MW per la centrale idroelettrica di Venaus,"Presso la centrale idroelettrica di Venaus, in Piemonte, Enel Green Power ha avviato lo scorso 8 giugno i lavori per la costruzione di un impianto fotovoltaico galleggiante da 1 MW su una vasca di raccolta.
L’impianto fotovoltaico flottante sarà posizionato in un grande bacino di servizio della centrale idroelettrica ed equipaggerà pannelli di nuova generazione prodotti dalla fabbrica Enel 3Sun di Catania, quella che si avvia a diventare una Gigafactory da record in Europa.
Con il fine di captare sia la radiazione solare diretta che quella riflessa, generando più elettricità a parità di superficie occupata, i pannelli fotovoltaici sono dotati di tecnologia bifacciale, quindi con celle solari in grado di assorbire la luce su entrambi i lati. Si pensi al vantaggio produttivo grazie all’elevata riflettanza della superficie dell’acqua su cui galleggeranno le strutture di supporto.
“Rispetto a un impianto fotovoltaico sulla terraferma, infatti, il rendimento dei pannelli solari migliora grazie alle temperature relativamente più basse, per la vicinanza del corpo idrico su cui galleggiano: i pannelli fotovoltaici perdono infatti progressivamente efficienza all’aumentare della temperatura di lavoro. Inoltre, l’acqua della vasca può essere usata per la pulizia dei pannelli, evitando quindi il ricorso a ulteriori risorse idriche”, ha dichiarato Enel Green Power in una nota.
L’ibridizzazione della centrale idroelettrica avrà anche la conseguenza di un miglior monitoraggio da remoto grazie al sistema SCAD, mentre la presenza della copertura galleggiante riduce l’evaporazione dell’acqua, tutelando così una risorsa preziosa per la centrale. Inoltre, per rendere l’impianto ancora più sostenibile, i galleggianti saranno realizzati con polietilene per uso alimentare, in modo da neutralizzare eventuali contaminazioni dell’acqua della vasca.
L’impianto di Venaus seguirà di poco quello di Montelupone, in provincia di Macerata, dove i pannelli solari verranno installati sulla nuova copertura di un canale di derivazione.

I presenti contenuti sono tutelati da diritti d’autore e non possono essere riutilizzati. Se desideri collaborare con noi e riutilizzare alcuni dei nostri contenuti, contatta: editors@pv-magazine.com."
https://www.pv-magazine.it/2023/06/15/first-solar-mette-in-mostra-i-moduli-fotovoltaici-a-film-sottile-bifacciali-pre-commerciali/,"INDUSTRIA & FORNITORI,MODULI,SVILUPPI DI MERCATO,TECNOLOGIA E SCIENZA,STATI UNITI",BEATRIZ SANTOS,"GIUGNO 15, 2023",First Solar mette in mostra i moduli fotovoltaici a film sottile bifacciali pre-commerciali,"L’azienda statunitense First Solar, produttrice di pannelli fotovoltaici a film sottile, presenta questa settimana ad Intersolar Europe di Monaco, in Germania, moduli bifacciali a film sottile completamente funzionanti e pre-commerciali. L’azienda ha annunciato una produzione limitata di quello che definisce “il primo pannello solare bifacciale al mondo che utilizza un semiconduttore a film sottile avanzato”. Le celle sono caratterizzate da un film sottile di CdTe come semiconduttore.
La linea di prodotti bifacciali è ora in fase di test sul campo e in laboratorio. Si basa sui moduli monofacciali della Serie 6 Plus, lanciati per la prima volta nel 2019.
I team di ricerca e sviluppo di First Solar hanno sviluppato un contatto posteriore trasparente per il modulo. Questa caratteristica innovativa consente alle lunghezze d’onda della luce infrarossa di passare attraverso il retro del modulo invece di essere assorbite come calore. Inoltre, consente la generazione di energia bifacciale. Il produttore ha dichiarato che questa tecnologia ridurrà la temperatura operativa del modulo e aumenterà il suo rendimento energetico specifico.
“Questo modulo combina la qualità, la sostenibilità, l’affidabilità e le prestazioni a lungo termine della nostra piattaforma Series 6 Plus con il nostro primo incremento di bifaccialità”, ha dichiarato Pat Buehler, Chief Product Officer di First Solar. “Una volta commercializzata, ci aspettiamo che la Series 6 Plus Bifacial rappresenti la prima vera alternativa alla tecnologia bifacciale basata sul silicio cristallino, combinando efficacemente la bifaccialità con il miglior tasso di degradazione garantito del settore, la capacità del film sottile CdTe di fornire più energia per watt di targa, l’affidabilità e la durata migliori della categoria e un design innovativo del modulo.”
I moduli monofacciali della serie 6 Plus hanno potenze da 455 W a 480 W e un’efficienza fino al 19,0%. Offrono un tasso di degrado garantito dello 0,3%, una risposta spettrale, un comportamento all’ombra e un rivestimento antiriflesso per migliorare la produzione di energia.
“Inoltre, a differenza dei pannelli in silicio cristallino, il modulo Series 6 Plus di First Solar non subisce perdite dovute al degrado indotto dalla luce (LID) e al degrado indotto dalla luce e da temperature elevate (LeTID)”, ha dichiarato First Solar.
Nell’ottobre del 2022, First Solar ha annunciato la costruzione di un nuovo centro di ricerca e sviluppo a Perrysburg, in Ohio. La struttura sarà completata nel 2024 con una linea di produzione pilota per produrre prototipi a grandezza naturale di moduli fotovoltaici a film sottile e tandem.
I presenti contenuti sono tutelati da diritti d’autore e non possono essere riutilizzati. Se desideri collaborare con noi e riutilizzare alcuni dei nostri contenuti, contatta: editors@pv-magazine.com."
https://www.pv-magazine.it/2023/06/15/futurasun-vuole-diventare-ponte-tra-cina-e-europa-con-fabbrica-di-suzhou-pronta-a-marzo-2024/,"FINANZA,INDUSTRIA & FORNITORI,LEGGI & ATTI,MERCATI & POLITICHE,MODULI,POLITICA,SVILUPPI DI MERCATO,CINA,ITALIA,VENETO",SERGIO MATALUCCI,"GIUGNO 15, 2023","Futurasun vuole diventare ponte tra Cina e Europa con fabbrica di Suzhou, pronta a marzo 2024","Futurasun ha detto che i lavori per la fabbrica di produzione di celle a Suzhou inizieranno a luglio. La fabbrica dovrebbe essere attiva poi a marzo 2024.
“I pannelli saranno anche per il mercato locale, non solo cinese ma in generale asiatico”, ha detto Alessandro Barin, amministratore delegato di Futurasun.
La società italiana, che produce moduli in Cina, conta anche di aumentare il portfolio prodotti. Ha già iniziato a vendere inverter e batterie, di produzione terza per il momento, ma di produzione propria nei prossimi anni.
Vuole comunque che la sede principale del gruppo gestisca le attività sensibili.
“L’hardware sarà prodotto in Cina. Il software deve essere in Europa per questioni di sicurezza. Così anche il know-how,” ha aggiunto Barin durante una presentazione a Intersolar.
In generale la società vuole diventare un ponte tra la Cina e l’Europa, sfruttando la dinamicità del sistema produttivo cinese e il rinnovato desiderio di aumentare l’indipendenza energetica europea.
A marzo Futurasun ha acquisito un terreno di 24.000 metri quadri per la costruzione di una fabbrica da 2 GW a Cittadella (Padova) per un investimento complessivo di 25 milioni di euro.
All’interno della fabbrica, nascerà anche un’accademia per la formazione del personale del settore. Il focus sarà sull’ingegneria della costruzione dei pannelli, per stimolare il reshoring del know-how relativo alla produzione di pannelli.
La società sottolinea infatti una mancanza di competenze in Europa, come per altro ravvisato da molti operatori del settore.
Futurasun avrà anche un campo prova per testare l’efficienza dei nuovi prodotti, sempre a Cittadella.
Di recente, il produttore italiano di moduli ha acquisito la startup romana Solertix e ora mira a portare la sua tecnologia di celle solari a base di perovskite verso la produzione su scala commerciale.
I presenti contenuti sono tutelati da diritti d’autore e non possono essere riutilizzati. Se desideri collaborare con noi e riutilizzare alcuni dei nostri contenuti, contatta: editors@pv-magazine.com."
https://www.pv-magazine.it/2023/06/15/pannelli-fotovoltaici-pieghevoli-come-origami-al-via-le-vendite-della-startup-levante/,"INDUSTRIA & FORNITORI,MODULI,TECNOLOGIA E SCIENZA,ITALIA",LARA MORANDOTTI,"GIUGNO 15, 2023","Pannelli fotovoltaici pieghevoli come “origami”, al via le vendite della startup Levante","La loro storia d’amore è iniziata 13 anni fa e due anni fa hanno fondato la startup Levante, una realtà che ha tutte le carte in regola per innovare il settore dell’autoproduzione di energia rinnovabile in mobilità.  pv magazine ha intervistato Sara Plaga e Kim-Joar Myklebust che hanno ideati pannelli solari pieghevoli, ispirandosi all’arte degli origami di piegare la carta.
pv magazine: Come è nata l’idea?
Dall’esigenza di risolvere i problemi di carenza energetica che sorgevano puntualmente durante i nostri lunghi viaggi in barca e in camper: la nostra grande passione. In questi anni stiamo girando il mondo in barca insieme alle nostre bambine e lo faremo finché non inizieranno il percorso scolastico. Spinti da questa necessità, nel 2021 abbiamo pensato di creare una startup per offrire un prodotto in grado di innovare in tale direzione. Così, abbiamo lasciato i nostri lavori da dipendenti e abbiamo scommesso su Levante.
Qual è il prodotto che offre la vostra startup?
Pannelli fotovoltaici monocristallini che sono modulari e pieghevoli, in grado di garantire alte performance. Il nostro prodotto, la cui tecnologia è patent pending, offre al mercato una soluzione che ancora non c’era e che si pone a metà strada tra i pannelli fissi e i pannelli portatili, prendendo il meglio da entrambe le tecnologie. I primi sono rigidi in grado di avere alte efficienze, ma non adatti alla “mobilità”, mentre quelli portatili che abbiamo utilizzato negli anni duranti i nostri viaggi sono molto fragili, con celle che si rompono facilmente e con un massimo di potenza pari a 420 watt, non abbastanza per garantire una sufficiente autonomia energetica.

Invece, quanta potenza può offrire il vostro sistema?
Per il momento, il pannello a Origami è disponibile in due versioni, da 500W e da 330W. Il pannello da 500W è composto da 9 moduli, e il 330 W di 6 moduli, di 50 W circa ciascuno, ognuno dei quali è dotato di un cavo e un connettore, in modo da essere completamente indipendenti e quindi rendere il sistema modulabile. Ci siamo ispirati alla tecnologia aerospaziale degli origami, che si rifà all’arte giapponese di piegare la carta e ai Lego: i pannelli sono realizzati con cerniere della nautica resistenti al sale: se serve più energia, è sufficiente zippare i moduli e congiungerli così da avere più potenza ed essere “componibile” a piacimento.
Quanto è efficiente Origami?
Il pannello ha un’efficienza del 23.4% e può essere orientato al sole manualmente con dei bracci telescopici, oppure può essere aperto come una veranda aggiungendo una struttura autoportante, o può essere appeso grazie a degli occhielli. Inoltre, l’elemento della modularità è davvero interessante per evitare i fermi di produzione: se un pannello ha dei problemi, si va semplicemente staccarlo, a spedirlo a noi per la riparazione, mentre gli altri moduli continuano a funzionare.
E in merito alla trasportabilità?
Il pannello Origami è fatto con backsheet in materiali compositi che lo rende molto rigido, ma quando è piegato è più compatto fino a 9 volte rispetto alla sua dimensione da aperto. E tenendo in considerazione che pesa solo 13 kg nella sua versione da 500 watt, è intuibile come sia comodo da trasportare.
Proponete anche l’inverter?
Offriamo diverse soluzioni: mppt con batterie portatili, powerbank e microinverter in collaborazione con aziende partner.
Avete valutato anche aspetti di eco-design nello sviluppo del pannello?
Certo. Abbiamo davvero l’ambizione di rivoluzionare il mondo della mobilità garantendo un approccio che riduca l’impatto ambientale. Per i primi prototipi abbiamo fatto dettagliati LCA proprio per renderci contro dell’impatto globale, compreso il futuro smaltimento dei pannelli. Per questo, il design e la scelta dei materiali è pensato per il futuro riciclo o ricondizionamento dei moduli.
Qual è il pubblico di destinazione?
Ad oggi, potrebbero utilizzare il nostro sistema con vantaggio i velisti, camperisti ed un pubblico outdoor, ma i risvolti potrebbero essere molto interessanti anche per il mercato della manutenzione e assistenza in zone remote, dove servono potenze elevate di backup. Un’altra frontiera potrebbe essere l’utilizzo da parte della protezione civile durante gli stati di emergenza, quando non c’è tempo di installare un impianto fotovoltaico fisso per fornire energia. E qui si apre tutto un discorso di impatto sociale a cui noi teniamo molto. La nostra volontà è rendere il pannello sempre più plug and play, quindi più semplice possibile da utilizzare per chiunque.
Qual è il costo dei pannelli?
Su Kickstarter lo stiamo lanciando ad un prezzo promozionale di 1.200 dollari per il singolo pannello da 330 watt e 1.400 dollari per il sistema da 500 watt. Pensiamo che il prezzo definitivo si aggiri intorno ad un massimo di 3.000 per la versione da 500W.
State pensando anche ad offrire il noleggio?
Sì, sarà una possibilità per chi, ad esempio, pianifica viaggi lunghi, ma non ha necessità di continuità durante l’anno.
 
 
 
 
I presenti contenuti sono tutelati da diritti d’autore e non possono essere riutilizzati. Se desideri collaborare con noi e riutilizzare alcuni dei nostri contenuti, contatta: editors@pv-magazine.com."
