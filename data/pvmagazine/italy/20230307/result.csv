url,tag,author,updated_date,title,contents
https://www.pv-magazine.it/2023/03/07/eos-investment-compra-progetti-solari-per-380-mw/,"MERCATI & POLITICHE,SVILUPPI DI MERCATO,ITALIA",SERGIO MATALUCCI,"MARZO 7, 2023",EOS Investment compra progetti solari per 380 MW,"EOS Investment Management ha firmato un contratto per l’acquisto di progetti fotovoltaici in Sardegna, Puglia e Sicilia.
I progetti, con una capacità totale di 380 MW, secondo quanto comunica l’azienda in un comunicato, sono in una fase molto avanzata per quanto riguarda rispettive autorizzazioni e alcuni dovrebbero essere completati nel corso del 2023. L’investimento complessivo ammonta a 400 milioni di euro. 
L’accordo è stato stipulato dal fondo EOS Energy Fund II e dal Gruppo IGEFI. Le attività di supporto alla progettazione e allo sviluppo di questi progetti saranno gestite da IM Consulting, ha spiegato l’azienda.
“Questa acquisizione arricchisce ulteriormente il portafoglio del nostro secondo fondo energetico, che conta già oltre 200 MW di attività operative o in costruzione.  I progetti consolidano la nostra posizione come uno degli operatori indipendenti più dinamici nel settore della transizione energetica in Italia,” ha commentato Giuseppe La Loggia di EOS Investment Management.
I presenti contenuti sono tutelati da diritti d’autore e non possono essere riutilizzati. Se desideri collaborare con noi e riutilizzare alcuni dei nostri contenuti, contatta: editors@pv-magazine.com."
https://www.pv-magazine.it/2023/03/07/aziende-solari-italiane-solo-il-36-degli-assunti-e-donna/,"MERCATI & POLITICHE,SVILUPPI DI MERCATO,ITALIA",SERGIO MATALUCCI,"MARZO 7, 2023",Aziende solari italiane: solo il 36% degli assunti è donna,"Il 36% dei dipendenti nel settore fotovoltaico sono donne, con sole 17 società su 213 che hanno una donna come amministratore delegato e otto su 213 con una presidente. Le amministratici uniche sono 22, rivela un sondaggio condotto da Italia Solare e Solare B2B.
“Su 90 aziende con un Consiglio di Amministrazione, solo 47 hanno almeno una donna al suo interno,” ha detto Italia Solare, aggiungendo che il trend di nuove assunzioni non indica un cambio di rotta verso una parità di genere. Circa il 33% dei nuovi assunti è donna.
Alcuni comparti hanno però hanno una maggiore propensione ad assumere donne. Nella consulenza legale e finanziaria, ad esempio, il 61% delle assunzioni riguradano donne, mentre nei settori digital energy e sviluppo di impianti tale percentuale è rispettivamente del 60% e del 55%.
In termini di ruoli ricoperti, in media il 53% delle aziende conta almeno una donna tra i top manager, ma in molti casi si trova ad essere l’unica donna in un ruolo del genere. Solo in quattro casi, inoltre, si supera la soglia di due donne occupando posizioni da top manager in azienda.
“Per promuovere una maggiore partecipazione femminile nel settore è importante avere consapevolezza di dove ci troviamo oggi e conoscere lo stato dell’arte per identificare esempi virtuosi e barriere strutturali,” commenta Paolo Rocco Viscontini, Presidente di Italia Solare.
Questo è in parziale contrasto con dati sui lettori del sito globale di pv magazine, dove le donne rappresentano tra il 40 e il 46% del totale, mentre i lettori uomini sono tra il 54% e il 60%.
 
 
I presenti contenuti sono tutelati da diritti d’autore e non possono essere riutilizzati. Se desideri collaborare con noi e riutilizzare alcuni dei nostri contenuti, contatta: editors@pv-magazine.com."
https://www.pv-magazine.it/2023/03/07/dalla-bei-264-milioni-di-euro-per-la-costruzione-di-255-mw-fotovoltaici-in-italia/,"INSTALLAZIONI E IMPIANTI,MERCATI & POLITICHE,SVILUPPI DI MERCATO,ITALIA",LARA MORANDOTTI,"MARZO 7, 2023",Dalla BEI 264 milioni di euro per la costruzione di 255 MW fotovoltaici in Italia,"La Banca Europea per gli Investimenti (BEI) erogherà finanziamenti a lungo termine pari a circa 120 milioni di euro. Il contesto è quello di un’operazione più ampia, compiuta insieme a Natixis Corporate & Investment Banking e Reden, per un totale di 264 milioni di euro.
Tale somma andrà a finanziare, su tutto il territorio italiano, la costruzione e l’esercizio di 26 impianti fotovoltaici: 11 al Sud, 8 al Nord e 7 al Centro. La loro entrata in esercizio è prevista per il primo trimestre del 2025 e la capacità massima complessiva sarà pari a 255 MW.
Secondo quanto divulgato dalla BEI, il finanziamento contribuirà al raggiungimento degli ambiziosi obiettivi di RepowerEU e di quelli italiani in materia di energie rinnovabili ed è considerato un “Green Loan” in base ai principi relativi della Loan Market Association (LMA).
Trattandosi di uno dei maggiori portafogli fotovoltaici in Italia con impianti che beneficiano di tariffa incentivante, accordi a lungo termine per l’acquisto di energia elettrica attraverso PPA e ricavi da mercato libero, si delinea come un punto di riferimento importante per il settore.
“In qualità di banca del clima dell’UE, siamo lieti di cofinanziare la costruzione di uno dei più grandi portafogli fotovoltaici in Italia”, ha commentato Gelsomina Vigliotti, Vicepresidente della BEI.
Thierry Carcel, Presidente della francese Reden Solar, ha invece affermato: “Dopo la nostra decisione strategica di entrare nel mercato italiano nel 2021, questo primo finanziamento di Reden in Italia conferma la nostra grande ambizione di contribuire attivamente alla transizione italiana verso l’energia verde. Stiamo già lavorando ad altri progetti avanzati per raggiungere in Italia entro il 2027 una capacità installata superiore a 1 GW”.
I presenti contenuti sono tutelati da diritti d’autore e non possono essere riutilizzati. Se desideri collaborare con noi e riutilizzare alcuni dei nostri contenuti, contatta: editors@pv-magazine.com."
https://www.pv-magazine.it/2023/03/07/la-spagnola-enerside-crea-joint-venture-per-sviluppare-26-gw-di-fotovoltaico-in-italia/,"INSTALLAZIONI E IMPIANTI,SVILUPPI DI MERCATO,ITALIA,SPAGNA",PILAR SÁNCHEZ MOLINA,"MARZO 7, 2023","La spagnola Enerside crea joint venture per sviluppare 2,6 GW di fotovoltaico in Italia","L’azienda spagnola Enerside ha siglato un accordo vincolante con la società italiana Alternative Green Energy Italy Holco 2 (AGE) per la creazione di una società di scopo per sviluppare un portafoglio di impianti fotovoltaici con una potenza complessiva di 2,6 GW in Italia.
La nuova società sarà incaricata di realizzare progetti in diverse fasi di sviluppo in non meglio specificate province italiane.
AGE trasferirà nella società un portafoglio di progetti solari da 1.786 MW ed Enerside contribuirà, da parte sua, con 800 MW, che sono i progetti in fase di sviluppo che ha già acquisito nel 2022 da AGE.
A fine 2021 Enerside ha firmato un contratto con le società AGE SRL e Green Canary Advisor, S.L., entrambe controllate da AGE, per il trasferimento di progetti fotovoltaici per un totale 920 MW in cambio del 10% del capitale sociale di Enerside.
La società spagnola spiega che l’operazione annunciata nel 2023 prevede l’acquisizione, da parte di Enerside, di parte delle azioni AGE della nuova società, per un importo complessivo di 3 milioni di euro al momento della sottoscrizione, previa relativa Due Diligence.
Di conseguenza, Enerside deterrà una quota di controllo pari a circa il 62% e AGE il restante 38%. Enerside ha raccolto 36 milioni nel marzo del 2022, con la quotazione sul mercato BME Growth.
I presenti contenuti sono tutelati da diritti d’autore e non possono essere riutilizzati. Se desideri collaborare con noi e riutilizzare alcuni dei nostri contenuti, contatta: editors@pv-magazine.com."
https://www.pv-magazine.it/2023/03/07/accumuli-riforma-del-dispacciamento-puo-essere-volano-di-crescita-per-aree-di-capacita-limitata/,"ALTRE FORME DI STOCCAGGIO,BATTERIE,MERCATI & POLITICHE,SVILUPPI DI MERCATO,EUROPA OCCIDENTALE,ITALIA",SERGIO MATALUCCI,"MARZO 7, 2023",Accumuli: riforma del dispacciamento può essere volano di crescita per aree di capacità limitata,"I meccanismi definiti nel Testo Integrato del Dispacciamento Elettrico (TIDE) favoriranno le nuove tecnologie, come lo stoccaggio, anche in configurazioni più articolate, spiega Virginia Canazza, partner di MBS Consulting – Cerved Group.
“La riforma del dispacciamento elettrico è importantissima, rivoluziona il passato. Il nuovo disegno di mercato apre il mercato a tutte le risorse flessibili, indipendentemente dalla taglia e dalle caratteristiche tecniche”, dice Canazza a pv magazine Italia. 
Secondo le stime di MBS Consulting, la capacità di stoccaggio che potrebbe entrare in operazione nei prossimi anni, circa 6 GW, è trascinata per circa due terzi dalle batterie senza meccanismi di remunerazione a lungo termine.
“Questi 4 GW di batterie risultano dall’analisi delle autorizzazioni inviate ad oggi al Ministero. Non hanno partecipato ad alcun meccanismo di remunerazione a lungo termine ma potrebbero entrare nel nuovo mercato storage delineato dal dlgs 210/2021 oppure in una nuova fast Reserve – non si sa ancora nulla ma è prevista dal TIDE”, spiega Canazza. 
La società di consulenza prevede poi 1.7 GW di batterie nel quadro del mercato della capacità del 2024. Altri 250 MW di capacità sono stati già stati assegnati nel progetto pilota Fast Reserve partito a gennaio 2023.
“Il mercato è ancora concentrato tra le principali utility, ma si aggiungono molti sviluppatori di energie rinnovabili, arrivando a circa una settantina di diversi player”,  spiega Canazza.
Il TIDE non affronta direttamente il tema della remunerazione degli investimenti, ma ha l’ambizione di definire un quadro regolatorio certo.
Per gli sviluppatori il quadro regolatorio è attraente perché possono recuperare l’investimento e hanno meno esposizione ai rischi di mercato. Gli sviluppatori perdono tuttavia la possibilità di catturare il valore della flessibilità sul mercato. 
Nella revisione di questo modello di mercato, la partecipazione ai servizi è possibile per le risorse già abilitate, come anche quelle più piccole che, con gli aggregatori, possono creare un self-dispatching dell’aggregato, bilanciando consumi e generazione distribuita, ed estraendo poi da questo aggregato flessibilità per il sistema.
Prima del TIDE, solo gli impianti programmabili di taglia rilevante (di potenza superiore a 10 MVA) e alcuni progetti pilota potevano offrire il loro contributo alla sicurezza ed al bilanciamento del sistema elettrico.
“Terna, responsabile della sicurezza, espliciterà anche a livello nodale, quindi subzonale, una domanda di specifici servizi di regolazione per la sicurezza del sistema a cui potranno partecipare le risorse abili ad erogare questi servizi, a prescindere dalla tipologia”, dice Canazza. 
Per ogni richiesta, Terna organizzerà un’asta e le risorse competeranno sulla base dei prezzi richiesti per la disponibilità ad erogare il servizio. “È responsabilità dell’utente del dispacciamento, aggregato o unità fisica, gestire le risorse sui mercati dell’energia per farle arrivare in tempo reale con la banda contrattualizzata disponibile. La remunerazione sarà condizionata all’attivazione di Terna,” aggiunge.
Secondo la partner di MBS Consulting, il mercato dello stoccaggio rifletterà inevitabilmente le condizioni di criticità strutturale della rete a livello locale. 
“Le opportunità emergono dove c’è un ritardo temporale tra la criticità attuale e lo sviluppo della rete. In questo intervallo c’è spazio per queste tecnologie. Ora lo stoccaggio colma e si prende il valore della flessibilità necessaria per risolvere la criticità legata alla limitata capacità che abbiamo di integrare le rinnovabili.”
Canazza si aspetta poi soluzioni di accumulo dove la rete non possa essere sviluppata per motivazioni ambientali o autorizzative. 
“Nel futuro, quando avremmo tantissime rinnovabili che coprono la domanda, lo storage servirà per bilanciare la domanda. Adesso di fatto serve per fare servizi di sicurezza e, solo parzialmente, per bilanciare la domanda”.
Secondo gli scenari di Terna e Snam, il fabbisogno di accumulo addizionale rispetto ai pompaggi esistenti necessario per supportare la penetrazione delle rinnovabili è di 95 GWh, di cui 16 GWh da comunità energetiche e piccoli impianti distribuiti, 8 GWh già assegnati nelle aste del Capacity Market e i restanti 71 GWh da impianti di grande taglia.
I presenti contenuti sono tutelati da diritti d’autore e non possono essere riutilizzati. Se desideri collaborare con noi e riutilizzare alcuni dei nostri contenuti, contatta: editors@pv-magazine.com."
https://www.pv-magazine.it/2023/03/07/lemilia-romagna-intende-fare-chiarezza-sulla-localizzazione-del-fotovoltaico/,"INSTALLAZIONI E IMPIANTI,LEGGI & ATTI,MERCATI & POLITICHE,EMILIA-ROMAGNA,ITALIA",LARA MORANDOTTI,"MARZO 7, 2023",L’Emilia-Romagna intende fare chiarezza sulla localizzazione del fotovoltaico,"La volontà di aggiornare i criteri che orientano i soggetti, sia pubblici che privati, nella corretta localizzazione degli impianti, tutelando al tempo stesso i terreni coltivati, il paesaggio e l’ambiente circostante, ha spinto la Giunta dell’Emilia-Romagna a far vagliare dell’Assemblea legislativa una delibera sul tema.
Secondo il governo della regione, la delibera è dovuta alla necessità di un intervento chiarificatore e di indirizzo della Regione è conseguente alla recente legislazione statale che ha ampliato i casi di aree idonee, creando alcuni dubbi interpretativi.
L’obiettivo, in sintesi, è dare impulso allo sviluppo degli impianti fotovoltaici, mantenendo ferma la tutela di paesaggio e agricoltura. Il passaggio chiave, secondo quanto comunica l’amministrazione regional, sarà l’armonizzazione dei criteri per la localizzazione degli impianti, definiti dalla normativa statale, con le caratteristiche dei luoghi e, in particolare, con le tutele ambientali, paesaggistiche e delle coltivazioni certificate da salvaguardare.
Al fine di tutelare le eccellenze agricole che caratterizzano l’Emilia-Romagna, il testo della Giunta stabilisce che, laddove le aree siano interessate da coltivazioni certificate, vengono ammessi esclusivamente impianti agrovoltaici. Invece, nelle aree che hanno come destinazione finale l’invaso o il bacino è consentita l’istallazione di impianti fotovoltaici galleggianti, che potranno coprire il 70% della superficie e avere una distanza minima di 10 metri dalla sponda.
L’installazione del fotovoltaico sugli impianti industriali con una superficie non superiore al 60% dell’area di pertinenza non dovrà comunque compromettere la funzionalità delle dotazioni infrastrutturali e tecnologiche dell’impianto produttivo, con particolare riguardo all’accessibilità delle persone, delle merci e dei mezzi di intervento e soccorso. Per quanto riguarda le aree parcheggio, infine, è consentito ricoprirne il 100% con strutture di sostegno per la realizzazione di un impianto fotovoltaico sopraelevato.
I presenti contenuti sono tutelati da diritti d’autore e non possono essere riutilizzati. Se desideri collaborare con noi e riutilizzare alcuni dei nostri contenuti, contatta: editors@pv-magazine.com."
https://www.pv-magazine.it/2023/03/07/poste-italiane-in-sardegna-nuovi-impianti-fotovoltaici/,"INSTALLAZIONI E IMPIANTI,ITALIA",LARA MORANDOTTI,"MARZO 7, 2023","Poste Italiane, in Sardegna nuovi impianti fotovoltaici","La recente installazione dell’impianto fotovoltaico al centro di smistamento di Cagliari-Elmas è un importante tassello nel percorso che consentirà a Poste di raggiungere entro il 2030 l’obiettivo di “zero emissioni nette di anidride carbonica”.
Si tratta del più importante installato da Poste Italiane in Sardegna poichè da solo ricopre più della metà della potenza installata nell’Isola. L’installazione è dotata di 1.000 moduli fotovoltaici per una potenza complessiva di 375 KW.
Ad oggi sono stati realizzati complessivamente otto interventi, cinque già producono energia che viene immessa nella rete elettrica e tre invece sono in fase di ultimazione. Il prossimo ufficio di Poste a ricevere pannelli fotovoltaici sarà Selargius, molto simile all’impianto realizzato ad Assemini.
“L’installazione del sistema fotovoltaico di Cagliari-Elmas fa parte di un progetto più ampio  che ci consentirà di produrre complessivamente 818 MWh di energia annua, equivalenti a circa 250 tonnellate di anidride carbonica in meno emesse in atmosfera”, ha spiegato Giorgio Sanna, Responsabile del presidio Sardegna Area Immobiliare Centro di Poste Italiane.
E la Sardegna è protagonista solo di una piccola parte del progetto di Poste, che ha mire ambiziose su tutto il territorio italiano. È recente, infatti, l’installazione di un nuovo impianto fotovoltaico a servizio della storica sede di Rovigo, in grado di sviluppare energia per il fabbisogno elettrico delle Poste Centrali della città e degli uffici della direzione provinciale del Polesine.
I presenti contenuti sono tutelati da diritti d’autore e non possono essere riutilizzati. Se desideri collaborare con noi e riutilizzare alcuni dei nostri contenuti, contatta: editors@pv-magazine.com."
