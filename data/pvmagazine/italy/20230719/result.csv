url,tag,author,updated_date,title,contents
https://www.pv-magazine.it/2023/07/19/il-fotovoltaico-brilla-nel-premio-di-architettura-ecco-il-progetto-powerbarn/,"INSTALLAZIONI E IMPIANTI,SVILUPPI DI MERCATO,EMILIA-ROMAGNA,ITALIA",LARA MORANDOTTI,"LUGLIO 19, 2023","Il fotovoltaico brilla nel premio di architettura, ecco il progetto Powerbarn","L’OICE, l’Associazione di categoria, aderente a Confindustria, che rappresenta le organizzazioni italiane di ingegneria, architettura e consulenza tecnico-economica, ha assegnato il premio per il settore energia al progetto Powerbran.
“Architettura, paesaggio, sostenibilità e rigenerazione territoriale sono temi che possono coesistere e generare un processo virtuoso di sviluppo.
Powerbran è un intervento di rigenerazione territoriale di un’area di circa 470.000 mq: 280.000 sono stati completamente rinaturalizzati e su una superficie di 160.000 mq è nato il polo per la produzione di energia elettrica da fonti rinnovabili, che comprende fotovoltaico, biomassa e biogas.
Powerbran ha una produzione annua di 222 GWh e soddisfa il fabbisogno di 84.000 famiglie”, ha spiegato l’architetto Giovanni Vaccarini, al timone del progetto.
“Si tratta di un progetto di sostenibilità ambientale, ma anche di sostenibilità sociale riconvertendo la filiera agroalimentare in filiera agroenergetica. Per noi è un progetto molto importante che di mostra come interventi virtuosi di rigenerazione territoriale si realizzino e si possano realizzare anche qui in Italia, coniugando valorizzazione del territorio, sostenibilità ed architettura. Un tempo nemmeno molto lontano questi temi non erano disgiunti, oggi ne ammiriamo i resti come “archeologia industriale”. Il premio OICE Energia a Powerbran è l’occasione concreta per aprire un tavolo di discussione propositivo su temi di grande attualità”, ha aggiunto l’architetto vincitore.
Entrando nel vivo del progetto, i riflettori sono puntati sull’area industriale appartenuta a Eridania si pone a margine di un ampio territorio agricolo. Siamo nella zona delimitata a nord-ovest dall’ultimo tratto del fiume Lamone, attraversata dalla ferrovia che da Faenza conduce a Ravenna, lambita a sud-est dalla strada del Carrarone. Questo grande comparto, legato al nome dell’industria agroalimentare tra le protagoniste della storia imprenditoriale italiana, ha oggi dismesso la produzione di zucchero e mantiene le sole funzioni di inscatolamento e di magazzino che trovano ancora spazio su una superficie di circa 46.000 metri quadrati.
I responsabili del progetto hanno fatto sapere che la produzione annua stimata è pari a 222 GWh e che soddisferà il fabbisogno di 84.000 famiglie. Tra gli impianti ad energia rinnovabili c’è anche un impianto fotovoltaico di circa 1.000 mq.
I presenti contenuti sono tutelati da diritti d’autore e non possono essere riutilizzati. Se desideri collaborare con noi e riutilizzare alcuni dei nostri contenuti, contatta: editors@pv-magazine.com."
https://www.pv-magazine.it/2023/07/19/capacita-rinnovabile-in-italia-aumenta-di-25-gw-nel-primo-semestre-2023/,"MERCATI & POLITICHE,RETI E INTEGRAZIONE DI RETI,SVILUPPI DI MERCATO,ITALIA,LAZIO,PUGLIA,SARDEGNA,SICILIA",SERGIO MATALUCCI,"LUGLIO 19, 2023","Italia, capacità rinnovabile aumenta di 2,5 GW nel primo semestre, FER coprono oltre 44% richiesta elettrica a giugno","La capacità installata da eolico e fotovoltaico in Italia ha raggiunto 39,5 GW nel mese di giugno. Considerando tutte le fonti rinnovabili, nel primo semestre 2023 l’incremento di capacità in Italia è pari a quasi 2,5 GW, un valore superiore di circa 1,4 GW (+120%) rispetto allo stesso periodo del 2022.
“Negli ultimi 18 mesi le installazioni mensili di nuova capacità rinnovabile sono sostanzialmente quintuplicate, passando progressivamente dai 110 MW mensili di gennaio 2022 ai quasi 500 MW mensili di giugno 2023”, ha detto Terna.
Dal confronto tra i primi sei mesi dell’anno e l’analogo periodo del 2022 emergono differenze. La richiesta cumulata di energia elettrica in Italia risulta in calo del 5,3% (-4,3% il dato rettificato), variazione negativa anche dell’Indice IMCEI (-6,4%) e della produzione termoelettrica (-16,6%). In aumento, invece, la produzione di energia da fonti rinnovabili (+4,3%) e il dato dell’importazione (+17,6%).
“Nel mese di giugno, la produzione da Fonti Energetiche Rinnovabili è in aumento (+16,3%) rispetto allo stesso mese dell’anno precedente. In particolare, si registra un incremento della produzione idroelettrica rinnovabile (+44,0%) e della produzione solare (+10,0%) ed una riduzione della produzione eolica (-19,1%)”, si legge poi nel rapporto mensile.
Lo scorso mese, la richiesta di energia elettrica è stata soddisfatta per il 43,0% dalla produzione da Fonti Energetiche Non Rinnovabili, per il 44,3% da Fonti Energetiche Rinnovabili e la restante quota dal saldo estero.
Richieste di connessione in alta tensione
Le richieste di connessione in alta tensione al 30 giugno sono 5054, ammontando a 317 GW, di cu 133 GW di progetti fotovoltaici, per un totale di 3226 pratiche. La maggior parte rientra nella categoria STMG (Soluzione Tecnica Minima Generale) accettate. Seguono poi le richieste di connessione con STMG da accettare. Questo emerge dall’aggiornamento pubblicato sulla piattaforma Econnextion.
Dei 133 GW di progetti, oltre 27 GW sono ancora da accettare (170 pratiche), oltre 73 GW risultano già accettati da Terna (1758 pratiche), quasi 20 GW sono in fase di valutazione (284 pratiche), oltre 16 GW hanno ricevuto il nulla osta (279 pratiche), mentre circa 4,2 GW hanno ricevuto esito positivo (95 pratiche). A fine marzo, questo dato era a 3,7 GW.
La maggior parte dei progetti con esito positivo sono nel Lazio (oltre 2 GW) e Sicilia (quasi 1 GW). Dei progetti che hanno ricevuto il nulla osta, la maggior parte (quasi 8 GW) è in Puglia e Sicilia (oltre 4 GW). Nella categoria “progetti in valutazione”, guidano Sicilia (quasi 4 GW) e Puglia (circa 2,7 GW).  Per i progetti con STMG accettate guidano Sicilia (oltre 22 GW), Puglia (oltre 17 GW) e Sardegna (14 GW). Per i progetti con STMG da accettare le tre regioni principali sono Puglia (oltre 6 GW), Sicilia (quasi 6 GW) e Sardegna (oltre 5 GW).
La categoria STMG da accettare comprende sia le iniziative per cui Terna deve ancora elaborare il preventivo di connessione secondo la cosiddetta Soluzione Tecnica Minima Generale (STMG), sia le iniziative per cui Terna ha fornito la soluzione di connessione alla rete di trasmissione nazionale ed è in attesa di ricevere la relativa accettazione da parte di proponenti. La categoria STMG accettate include le iniziative per le quali i proponenti hanno accettato la STMG elaborata da Terna.
I presenti contenuti sono tutelati da diritti d’autore e non possono essere riutilizzati. Se desideri collaborare con noi e riutilizzare alcuni dei nostri contenuti, contatta: editors@pv-magazine.com."
https://www.pv-magazine.it/2023/07/19/la-francia-ha-riciclato-4-210-tonnellate-di-pannelli-solari-nel-2022/,"TECNOLOGIA E SCIENZA,FRANCIA",GWÉNAËLLE DEBOUTTE,"LUGLIO 19, 2023",La Francia ha riciclato 4.210 tonnellate di pannelli solari nel 2022,"Soren, l’organizzazione ecologica responsabile della raccolta e del riciclaggio dei pannelli solari fuori uso, ha pubblicato il suo rapporto di attività per il 2022. Le nuove statistiche mostrano che l’anno scorso in Francia sono stati immessi sul mercato più di 10 milioni di pannelli fotovoltaici, con un aumento del 25% rispetto al 2021. Ciò equivale a una potenza di 4 GW (+33% rispetto al 2021) o a un peso di 233.000 tonnellate (+23%), cifre che dimostrano chiaramente il costante aumento della capacità unitaria dei moduli solari. Gli importatori hanno rappresentato il 91% di questi lanci sul mercato. Il resto è costituito da produttori francesi (8%), introduttori (1%) e rivenditori (meno dell’1%).
3.848 tonnellate raccolte
In termini di raccolta annuale di pannelli a fine vita, Soren ha individuato 3.848 tonnellate raccolte nel 2022, di cui 3.103 tonnellate nella Francia continentale e 745 tonnellate nelle regioni francesi d’oltremare. Questa cifra è superiore a quella del 2021, ma molto inferiore a quella del 2019 e del 2020. Contattata da pv magazine France,  Soren ha sottolineato che questo calo è dovuto al fatto che i volumi raccolti variano da un anno all’altro, a seconda dei principali cantieri. “Tuttavia, nel periodo 2021/2022, abbiamo osservato una forte crescita dei canali paralleli di esportazione dei pannelli fotovoltaici, che stiamo cercando di contrastare”, ha aggiunto un rappresentante.
Nella Francia continentale, non sorprende che i volumi più alti siano stati registrati in Occitania e Nouvelle Aquitaine (rispettivamente 684 e 543 tonnellate). La Martinica è stata un’altra delle regioni che hanno registrato i maggiori volumi, con 575 tonnellate. Si tratta di un volume eccezionale, visti i grandi progetti di costruzione previsti per l’isola nel 2022.
Delle 5.005 tonnellate di pannelli usati trattati nel 2022, 4.210 tonnellate sono state inviate al riciclaggio, 609 tonnellate allo smaltimento e 186 tonnellate al recupero energetico.
Alla fine del 2022, Soren, che attualmente conta 395 soci produttori, aveva entrate finanziarie per 8.477.000 euro, di cui 5,2 milioni di euro di contributi, 2,3 milioni di euro di altre entrate e 867.000 euro dalla vendita di materie prime riciclate. Al 31 dicembre 2022, la liquidità e gli accantonamenti per spese future ammontavano a 19.444.026 euro.
I presenti contenuti sono tutelati da diritti d’autore e non possono essere riutilizzati. Se desideri collaborare con noi e riutilizzare alcuni dei nostri contenuti, contatta: editors@pv-magazine.com."
https://www.pv-magazine.it/2023/07/19/eni-compra-due-impianti-fotovoltaici-con-capacita-di-964-mw-in-spagna-per-120-milioni-da-helios/,"INSTALLAZIONI E IMPIANTI,MERCATI & POLITICHE,SVILUPPI DI MERCATO,ITALIA,SPAGNA",SERGIO MATALUCCI,"LUGLIO 19, 2023","ENI compra 96,4 MW di capacità in Spagna per 120 milioni da Helios","Watson Farley & Williams (WFW) ha assistito Helios (UK) Spain nella vendita di un portafoglio comprendente due impianti fotovoltaici con una capacità totale di circa 96,4 MWp nella regione spagnola di Albacete a ENI Plenitude.
Il portafoglio di Helios Energy Investments comprende più di 600 MW di progetti solare fotovoltaico, eolico e biogas in Israele, Italia, Paesi Bassi, Regno Unito, Spagna, Polonia e Slovacchia. KPMG ha agito come consulente finanziario per Helios durante l’intero processo di vendita.
A giugno, lo studio legale Norton Rose Fulbright ha assistito HUK, una società controllata da Helios Energy Investments, nella stesura e negoziazione degli accordi con Ermes per l’acquisizione dell’intero capitale sociale di Zeus Solare e Società Agricola Apollo Solare 2, per la costituzione di una joint venture per lo sviluppo di ulteriori 5 impianti fotovoltaici nelle regioni Lazio e Molise e per la futura acquisizione di ulteriori 15 impianti fotovoltaici in fase di sviluppo nelle regioni Lazio, Abruzzo, Sardegna e Campania, per una capacità complessiva di 73 MW.
I presenti contenuti sono tutelati da diritti d’autore e non possono essere riutilizzati. Se desideri collaborare con noi e riutilizzare alcuni dei nostri contenuti, contatta: editors@pv-magazine.com."
https://www.pv-magazine.it/2023/07/19/commissione-europea-bei-firmano-accordi-per-idrogeno-e-materie-critiche-con-america-latina/,"FINANZA,IDROGENO,INDUSTRIA & FORNITORI,MERCATI & POLITICHE,MODULI,POLITICA,STOCCAGGIO,ARGENTINA,BRASILE,CILE,EUROPA OCCIDENTALE,EUROPA ORIENTALE,URUGUAY",SERGIO MATALUCCI,"LUGLIO 19, 2023","Commissione europea, BEI firmano accordi per idrogeno e materie critiche con America Latina","La Commissione europea e la Banca europea per gli investimenti (BEI) hanno firmato una serie d’accordi e Memoranda d’Intesa con Argentina, Brasile, Cile e Uruguay in campo energetico, con focus su materie prime critiche e idrogeno.
L’accordo con l’Argentina definisce settori strategici di cooperazione, tra cui le energie rinnovabili, l’idrogeno e la riduzione delle emissioni di metano.
La presidente Ursula von der Leyen e il presidente del Cile, Gabriel Boric, hanno poi assistito alla firma di un Memorandum d’Intesa sull’istituzione di un partenariato tra l’UE e il Cile su catene del valore sostenibili per le materie prime.
“Come passo successivo, l’UE e il Cile si sono impegnati a elaborare una tabella di marcia operativa dopo la firma del memorandum d’intesa. La tabella di marcia comprenderà azioni di cooperazione che saranno condotte dai pertinenti portatori di interessi”, ha scritto la Commissione.
Al vertice UE-CELAC (America Latina e Caraibi) tenutosi a Bruxelles, la commissaria per l’Energia Kadri Simson e il ministro degli Affari esteri dell’Uruguay Francisco Bustillo Bonasso hanno firmato un Memorandum d’Intesa in materia di energie rinnovabili, efficienza energetica e idrogeno rinnovabile.
L’accordo tra UE e Brasile è invece opera della BEI e del Banco Santander (Brasil), la più grande banca estera in Brasile. Le due banche hanno firmato un accordo per promuovere l’uso delle energie rinnovabili in Brasile che include un prestito di 300 milioni di euro per gli investimenti in progetti fovoltaici su piccola scala.
La BEI ha anche concesso un prestito di 200 milioni di euro al Banco del Estado de Chile per finanziare mutui per nuove unità abitative con standard di efficienza energetica migliorati nell’ambito del programma Ecovivienda e un prestito di 100 milioni di euro per l’industria cilena dell’idrogeno.
I presenti contenuti sono tutelati da diritti d’autore e non possono essere riutilizzati. Se desideri collaborare con noi e riutilizzare alcuni dei nostri contenuti, contatta: editors@pv-magazine.com."
https://www.pv-magazine.it/2023/07/19/cleanwatts-chiede-apertura-dei-servizi-di-gestione-della-rete-agli-operatori-digitali-in-italia/,"BANDI E ASTE,FINANZA,INSTALLAZIONI E IMPIANTI,LEGGI & ATTI,MERCATI & POLITICHE,POLITICA,SVILUPPI DI MERCATO,ITALIA",SERGIO MATALUCCI,"LUGLIO 19, 2023",Cleanwatts chiede apertura dei servizi di gestione della rete agli operatori digitali in Italia,"Nella prima parte dell’intervista abbiamo parlato con la società portoghese dei suoi target al 2028. In questa seconda parte, Cleanwatts spiega a pv magazine Italia cosa sia necessario per promuovere le comunità energetiche in Italia: semplificazioni e digitalizzazione.
“Raccomandiamo al governo italiano di semplificare le procedure per la costruzione delle centrali elettriche e per la costituzione delle entità legali dei REC [comunità energetiche rinnovabili], di aggiornare le reti per consentire servizi digitali ad alto valore per i membri della comunità, come la condivisione dell’energia peer-to-peer, la gestione dinamica delle batterie e i servizi di flessibilità”, ha detto Ivo Gatulli, direttore generale di Cleanwatts.
Cleanwatts chiede regole semplici, chiare e affidabili, una prospettiva stabile della regolamentazione del settore e l’apertura dei servizi di gestione della rete agli operatori digitali, in modo che non sia più limitato alle sole utility convenzionali.
Per ogni comunità, Cleanwatts ha degli obiettivi in termini di autonomia energetica. “Grazie alla nostra gestione attiva degli asset, il nostro obiettivo di autonomia energetica per ogni REC è di almeno il 50-75%”.
Cleanwatts è, al momento, partner di progetti REC, ma anche fornitore di piattaforme di sistemi operativi. Cleanwatts spiega che i rapporti tra società sono caratterizzati da collaborazione e, allo stesso tempo, competizione.
“Gli operatori del fotovoltaico qui capiscono che le comunità energetiche sono un’eccellente nuova opportunità, ma che richiedono un know-how significativo per la gestione degli asset e una tecnologia digitale specifica, che Cleanwatts ha sviluppato negli ultimi dieci anni. Per questo motivo abbiamo già solidi rapporti con diversi EPC e siamo in grado di agire come “abilitatore” di REC, fornendo un servizio di assistenza tecnica e di gestione dei parchi fotovoltaici. Forniamo anche i nostri servizi digitali separatamente agli operatori che vogliono creare le proprie comunità”.
In altre parole, la società progetta, costruisce, finanzia e gestisce le comunità, offrendo poi soluzioni sia hardware che software.
I presenti contenuti sono tutelati da diritti d’autore e non possono essere riutilizzati. Se desideri collaborare con noi e riutilizzare alcuni dei nostri contenuti, contatta: editors@pv-magazine.com."
