url,tag,author,updated_date,title,contents
https://www.pv-magazine.it/2023/04/06/sentenza-del-consiglio-di-stato-stabilisce-che-le-serre-fotovoltaiche-non-sono-edilizia-libera/,"LEGGI & ATTI,MERCATI & POLITICHE,MODULI,FRIULI-VENEZIA GIULIA,ITALIA",LARA MORANDOTTI,"APRILE 6, 2023",Sentenza del Consiglio di Stato stabilisce che le serre fotovoltaiche non sono edilizia libera,"Nel giugno 2011 la società agricola Agrisemes aveva presentato al Comune di Udine una domanda di rilascio di permesso per la realizzazione di quattro serre con impianto fotovoltaico integrato di potenza nominale di 582,36 kW.
L’azienda non ha richiesto l’autorizzazione alla Regione Friuli Venezia Giulia, sicura che l’impianto rientrasse nel regime di edilizia libera perchè realizzato su un edificio con superficie non superiore a quella del tetto dello stesso, quindi con diritto della procedura abilitativa semplificata di competenza comunale.
Nella sentenza 03294/2023 del 30 marzo 2023 che respinge il ricorso dell’azienda agricola, il Consiglio di Stato chiarisce che le serre fotovoltaiche non rientrano in attività di edilizia libera, quindi di competenza del Comune, ma sono sottoposte ad autorizzazione regionale.
La sentenza precisa che si tratta di “quattro fabbricati con plinti di fondazione in calcestruzzo, struttura portante di acciaio zincato e tamponature laterali trasparenti, di altezza pari a circa tre metri alla gronda e cinque al colmo e superficie complessiva di circa 8.000 mq, con pannelli fotovoltaici integrati nella copertura, nonché di due fabbricati accessori, che contengono la cabina di trasformazione e la cabina di consegna dell’energia prodotta”.
Nella sentenza è citato l’art. 12 comma 5 del d. lgs. 387/2003, espressamente richiamato dall’art. 5 comma 1 del d. lgs. 28/2011: “La costruzione e l’esercizio degli impianti di produzione di energia elettrica alimentati da fonti rinnovabili, gli interventi di modifica, potenziamento, rifacimento totale o parziale e riattivazione, come definiti dalla normativa vigente, nonché le opere connesse e le infrastrutture indispensabili alla costruzione e all’esercizio degli impianti stessi, ivi inclusi gli interventi, anche consistenti in demolizione di manufatti o in interventi di ripristino ambientale, occorrenti per la riqualificazione delle aree di insediamento degli impianti, sono soggetti ad una autorizzazione unica, rilasciata dalla regione o dalle province delegate dalla regione, ovvero, per impianti con potenza termica installata pari o superiore ai 300 MW, dal Ministero dello sviluppo economico, nel rispetto delle normative vigenti in materia di tutela dell’ambiente, di tutela del paesaggio e del patrimonio storico-artistico, che costituisce, ove occorra, variante allo strumento urbanistico”.
Nel caso in questione la competenza è regionale dato che l’impianto ha potenza inferiore ai 300 MW e in Friuli Venezia Giulia non è stata data alcuna delega alle province.
I presenti contenuti sono tutelati da diritti d’autore e non possono essere riutilizzati. Se desideri collaborare con noi e riutilizzare alcuni dei nostri contenuti, contatta: editors@pv-magazine.com."
https://www.pv-magazine.it/2023/04/06/riciclaggio-dei-pannelli-per-ora-il-focus-rimane-sul-vetro-dice-cyrkl-italia/,"INDUSTRIA & FORNITORI,MODULI,EMILIA-ROMAGNA,ITALIA",SERGIO MATALUCCI,"APRILE 6, 2023",Piattaforma per simbiosi industriale si prepara per vendita dei materiali recuperati dal riciclo dei moduli fotovoltaici,"Il riciclaggio dei pannelli è in fase embrionale in Italia, ma l’aumento di questa attività è imminente, sia in termini di pannelli da smaltire e riciclare, sia in termini di qualità dei processo di riciclo.
“Considerando il processo di riciclo meccanico con frantumazione selettiva tramite piastre vibranti, da un pannello in silicio si raggiunge una riciclabilità superiore al 90%, con casi specifici che toccano il 99%”, ha dichiarato a pv magazine Italia Federica Savini, consulting team leader di Cyrkl Italia.
Cyrkl è una start-up green-tech nata a Praga nel 2019. L’azienda si definische come una piattaforma di “simbiosi”, con un focus su scambi di scarti e rifiuti industriali, dal vetro all’organico. Ha sviluppato un marketplace che consente alle aziende di creare annunci sugli scarti per trovare controparti interessate a riciclarle o riutilizzarle.
“In uscita alluminio, il cui valore di mercato dipende dalla borsa metalli, plastica (circa 16% del peso del pannello), vetro (70%), silicio (9%) e argento (0,05%). L’alluminio e la plastica sono i materiali più facilmente connessi sul nostro sito”, dice Savini.
Al momento il silicio, con delle contaminazioni di vetro, non può rientrare nel processo di produzione di pannelli, ma va venduto separatamente a fonderie. L’interesse per il silicio c’è, e si stanno valutando diverse strade.
“Cercheremo poi gli acquirenti per il silicio, ma dobbiamo prima aspettare le caratteristiche del silicio dai soggetti che svolgono il riciclo”. Cyrkl si sta ora focalizzando sul vetro.
Collabora in Italia con Sogliano Ambiente, centro di smaltimento privato in zona Cesena-Forlì, con linea di trattamento dei pannelli fotovoltaici separata dal resto dei rifiuti da apparecchiature elettriche ed elettroniche (RAEE). Sogliano Ambiente svolge un trattamento solo meccanico, e non termico e chimico.
“Il valore del vetro dipende dal grado di purezza. Nel caso di Sogliano, il vetro ha le stesse caratteristiche di un vetro materia prima. Può quindi usato dalle vetrerie. In questo momento siamo in contatto con due vetrerie in Italia. In altri casi, quando il vetro è meno puro, può essere usato per la produzione di cemento o ceramica”, dice Savini.
Sogliano Ambiente è in grado di lavorare il pannello con o senza cornice. “L’importante, ai fini di ottimizzare il processo di recupero, è che il tappetino sia integro e con celle solari in silicio mono o policristallino”, spiega Savini.
I pannelli a fine vita sono classificati come RAEE secondo il D. Lgs. N.49 del 2014, in attuazione della Direttiva europea 2012/19/UE. Non possono essere smaltiti in discarica. Pannelli con potenza nominale inferiore a 10 kW vanno gestiti in centri di raccolta autorizzati senza oneri per il proprietario.
Per gli impianti più grandi, lo smaltimento viene effettuato da operatori specializzati, a carico dei produttori dei pannelli. Se le installazioni sono state effettuate in regime di uno dei Conti Energia, il GSE che ha concesso l’incentivo trattiene 10 euro/pannello per gli ultimi 10 anni di incentivo, restituendo poi questa trattenuta ad avvenuta consegna al centro di raccolta autorizzato.
“Al centro comunale RAEE è difficile che venga considerato un valore al pannello. Centri privati si fanno pagare per prendere i pannelli per gestire la logistica. Hanno poi come fonte di ricavi la vendita dei materiali, a fronte di un investimento importante per comprare la linea di trattamento di pannelli. Ad oggi, il flusso dei pannelli è limitato. Nel futuro, quando il flusso aumenterà, le cose potrebbero cambiare e la redditività aumenterà”, spiega Savini.
I presenti contenuti sono tutelati da diritti d’autore e non possono essere riutilizzati. Se desideri collaborare con noi e riutilizzare alcuni dei nostri contenuti, contatta: editors@pv-magazine.com."
https://www.pv-magazine.it/2023/04/06/enel-vince-tre-bandi-per-la-produzione-di-idrogeno-verde-in-calabria-liguria-e-puglia/,"IDROGENO,INSTALLAZIONI E IMPIANTI,MERCATI & POLITICHE,STOCCAGGIO,SVILUPPI DI MERCATO,TECNOLOGIA E SCIENZA,CALABRIA,ITALIA,LIGURIA,PUGLIA",SERGIO MATALUCCI,"APRILE 6, 2023","Enel vince tre bandi per la produzione di idrogeno verde in Calabria, Liguria e Puglia","La Regione Liguria ha approvato, con decreto dirigenziale del settore Energia, la graduatoria dell’avviso per la selezione di proposte progettuali volte alla realizzazione di impianti di produzione di idrogeno rinnovabile in aree industriali dismesse.
Il progetto principale è quello di Enel, che prevede una produzione di circa 134 tonnellate annue di idrogeno e un consumo di circa 7,7 GWh di energia rinnovabile asservita.
“A saturare quasi per intero l’importo di 14 milioni di euro previsto dalla misura – rientrante nella Missione 2 ‘Rivoluzione verde e transizione ecologica’, Componente 2 ‘Energia rinnovabile, idrogeno, rete e mobilità sostenibile’, Investimento 3.1, del PNRR – è il progetto di Enel Spa, valutato con il punteggio più alto dalla commissione regionale,” ha detto la Regione Liguria.
A fine marzo, Enel ha vinto tre bandi per un totale di 38 milioni di euro per la produzione di idrogeno verde in aree industriali dismesse in Puglia (Brindisi), Calabria (Rossano) e appunto in Liguria.
Enel ha spiegato che procederà a presentare, nei prossimi giorni, i dettagli sugli impianti fotovoltaici collegati alla produzione di idrogeno.
Il gruppo aveva siglato nel 2020 un accordo con Eni per installare 20 MW di capacità di generazione di idrogeno tra il 2022 e il 2023.
In un comunicato stampa congiunto, le due società avevano precisato che due elettrolizzatori da 10 MW sarrebbero costruiti presso imprecisate raffinerie Eni in Italia, “dove l’idrogeno verde sembra essere la migliore opzione di decarbonizzazione”.
“Siamo interessati ad esplorare, con Eni, il promettente settore dell’idrogeno verde”, aveva dichiarato all’epoca l’amministratore delegato di Enel, Francesco Starace. “Insieme abbiamo individuato un paio di siti da cui partire con i primi progetti. Il sistema complessivo che abbiamo in mente funzionerà come un circuito chiuso, per cui l’elettrolizzatore alimentato da energia rinnovabile e la raffineria saranno vicine, evitando così la costruzione di complesse infrastrutture di trasporto per spostare l’idrogeno”.
 
I presenti contenuti sono tutelati da diritti d’autore e non possono essere riutilizzati. Se desideri collaborare con noi e riutilizzare alcuni dei nostri contenuti, contatta: editors@pv-magazine.com."
https://www.pv-magazine.it/2023/04/06/startup-francese-commercializza-inseguitore-solare-manuale-per-il-fv-residenziale/,"COMPONENTISTICA PER MONTAGGIO,INSTALLAZIONI E IMPIANTI,FRANCIA",GWÉNAËLLE DEBOUTTE,"APRILE 6, 2023",Startup francese commercializza inseguitore solare ‘manuale’ per il FV residenziale,"La startup francese Luciole & Basilic ha sviluppato un inseguitore solare installazioni fotovoltaiche residenziali che, secondo quanto riferito, può offrire un rendimento energetico superiore del 12%.
“Il principio è semplice”, ha detto il fondatore dell’azienda, Nicolas Ditleblanc, a pv magazine France. “Abbiamo sviluppato un sistema di fissaggio regolabile associato a un’applicazione, chiamata Zenitrack, che indica l’angolo di inclinazione ottimale del pannello solare rivolto verso lo zenit durante tutto l’anno”.
I proprietari di impianti fotovoltaici possono modificare leggermente l’angolo dei loro pannelli solari ogni due settimane, in modo che siano sempre rivolti verso il sole. Possono spostare manualmente la struttura utilizzando un’asta telescopica.
“Abbiamo utilizzato la funzione di un power grip, che è una maniglia utilizzata nella vela per regolare con precisione la lunghezza di un tubo telescopico”, ha affermato l’inventore. “Grazie a un sistema di graduazione, l’utente può modificare l’inclinazione del suo pannello solare, tra 15 gradi e 80 gradi, per seguire lo zenit.”
Ditleblanc afferma che il sistema può aumentare la resa elettrica dei pannelli solari del 12% nel corso di un anno.
“Abbiamo messo a confronto un impianto da 1 kW su tetto fisso orientato a 30 gradi e un impianto Zenitrack da 1 kW posizionato a terra in un giardino”, ha spiegato. “Durante i mesi estivi la differenza è minima, ma durante i mesi invernali – quando la produzione è bassa e il consumo elettrico domestico è massimo – il nostro dispositivo regolabile permette guadagni dal 30% al 50% rispetto a un impianto fisso”.
Il sistema può essere utilizzato con qualsiasi pannello solare largo fino a 1,20 metri. La produzione dei primi prototipi è già iniziata.
“La nostra struttura è rivolta al piccolo autoconsumo residenziale, con uno, due o anche tre pannelli e vorremmo venderla a meno di 170 euro tasse incluse”, ha affermato Ditleblanc. “Attualmente stiamo cercando distributori in tutta Europa”.
I presenti contenuti sono tutelati da diritti d’autore e non possono essere riutilizzati. Se desideri collaborare con noi e riutilizzare alcuni dei nostri contenuti, contatta: editors@pv-magazine.com."
https://www.pv-magazine.it/2023/04/06/i-progetti-agrovoltaici-in-capo-alla-commissione-tecnica-via-per-il-pnrr-pniec-arrivano-a-18-6-gw/,"BATTERIE,FINANZA,MERCATI & POLITICHE,POLITICA,STOCCAGGIO,SVILUPPI DI MERCATO,ITALIA",SERGIO MATALUCCI,"APRILE 6, 2023",I progetti agrovoltaici in capo alla Commissione Tecnica VIA per il PNRR/PNIEC arrivano a 18.6 GW,"Al 10 gennaio 2023 gli iter autorizzativi di del Ministero dell’Ambiente e della Sicurezza Energetica (MASE),  in precedenza del Ministero della Transizione Ecologica (MITE), sono 996, per una potenza cumulata fotovoltaica e eolica di 45 GW e una potenza dei sistemi di accumulo di 6,4 GW.
Lo riporta l’Osservatorio Permitting di ANIE Rinnovabili, secondo il quale dei 996 procedimenti autorizzativi solo 18 risultano attualmente conclusi.
Commissione Tecnica VIA per il PNRR/PNIEC
Nell’analisi dei 698 progetti in capo alla Commissione Tecnica VIA per il PNRR/PNIEC, 669 riguardano le fonti rinnovabili per una potenza complessiva di oltre 32 GW. Interessante notare l’evoluzione da settembre 2022 a gennaio 2023, secondo la quale i progetti totali, tra cui eolico e accumulo basato sui pompaggi, sono aumentati del 20,1% a 32.063. I progetti fotovoltaici sono aumentati del 14% a 5.887, mentre quelli agrovoltaici del 24% a 18.721.
In termini di potenza si registra un trend simile trend: i progetti depositati sono aumentati del 13,6% a 32 GW, trainati dall’eolico onshore e agrovoltaico, che cresce del 23% a 18,7 GW.
La potenza media dei progetti al vaglio è maggiore nel caso dell’agrovoltaico, la cui potenza media è di 45 MW, mentre è di 37 MW quella per i progetti fotovoltaici a terra di tipo convenzionale.
Interessante poi rilevare come la potenza cumulata degli accumuli per i 59 progetti abbinati ad un accumulo elettrochimico veda il l’agrovoltaico passare da 584 MW a 701 MW, superando così il fotovoltaico a terra, la cui potenza di accumulo totale rimane stabile a 666 MW. 
ANIE Rinnovabili rileva anche che dei 669 progetti, in 42 casi la Commissione ha espresso il suo parere, ma si rimane in attesa di un parere dal Ministero della Cultura. Di questi, al gennaio 2023, 29 sono progetti agrovoltaici (16 a settembre 2022) e 5 fotovoltaici (5 a settembre 2022).
A gennaio 2023, 14 dei 17 progetti a carico della Presidenza del Consiglio dei Ministri sono agrovoltaici. 
Commissione Tecnica VIA/VAS, Procedimento Unico Ambientale (PUA), Procedimenti ex PUA e Procedimenti PUA
Dall’analisi dei dati operata da di ANIE Rinnovabili emerge che sono stati depositati 79 progetti per una potenza complessiva di 5.629 MW in carico alla Commissione Tecnica VIA/VAS. Si tratta solo, almeno a gennaio 2023, di progetti eolici. 
Per i procedimenti ex PUA si tratta, al gennaio 2023, di 5 progetti fotovoltaici, 8 eolici onshore e 20 agrivoltaici, per una potenza totale di circa 1 GW.
Per i procedimenti PUA, al gennaio 2023, i progetti agrovoltaici hanno una potenza cumulata di 4,6 GW, seguiti dall’eolico onshore con 2,4 GW e dal fotovoltaico a terra con 943 MW.
Accettabilità sociale
“Il fotovoltaico in area agricola non è in generale ben visto in Italia; in passato è stata fatta molta comunicazione negativa su questi impianti e successivamente si è vietato l’accesso alle tariffe incentivanti per i soli impianti fotovoltaici in area agricola. Anche la principale associazione del mondo agricolo, Coldiretti, lo ha osteggiato anche se oggi è un po’ meno ostile grazie ai fondi del PNRR destinati all’agrivoltaico. Gli impianti fotovoltaici in area agricola, a differenza di quelli in altre aree, non sono incentivabili, tranne alcune tipologie che sono state riammesse a meccanismi di supporto economico prima con le tariffe incentivanti e poi con i fondi PNRR,” ha detto a pv magazine Italia Michelangelo Lafronza, segretario di ANIE Rinnovabili.
Al momento sono ammessi alle tariffe incentivanti gli impianti fotovoltaici installati su determinate aree, previo loro ripristino, come siti di interesse nazionale, siti di discariche e cave non suscettibili di ulteriore sfruttamento. Sono, inoltre, inclusi, gli impianti agrovoltaici che adottino soluzioni integrative innovative con montaggio dei moduli elevati da terra, anche prevedendo la rotazione dei moduli stessi, non devono compromettere la continuità delle attività di coltivazione agricola e pastorale con sistemi di monitoraggio che consentano di verificare l’impatto sulle colture, il risparmio idrico, la produttività agricola. Sono anche ammessi agli incentivi poi gli impianti solari fotovoltaici galleggianti su invasi artificiali di piccole o grandi dimensioni e gli impianti realizzati e da realizzare su terreni nella disponibilità del demanio militare.
Sono invece ammessi ai fondi PNNR solo gli agrovoltaici avanzati, che consentono di verificare il recupero della fertilità del suolo, il microclima, la resilienza ai cambiamenti climatici.
“L’agrivoltaico avanzato ha un Capx maggiore di quello non elevato e quindi c’è una ratio dietro il meccanismo di supporto,” aggiunge Lafronza. “Malgrado ci siano queste opportunità di incentivo, comunque, si stima che la maggior parte degli impianti agrivoltaici in VIA non ambiscono ad usufruire di nessuno dei due suddetti meccanismi di supporto economico menzionati.”
L’aumento dei progetti agrovoltaici è, secondo Lafronza, dovuto all’aumentata consapevolezza che l’Italia ha bisogno di impianti più grandi.
“L’accelerazione è dettata dal fatto che non possiamo fare a meno di impianti fotovoltaici di tipo utility scale per raggiungere gli obiettivi al 2030. Siamo già in forte ritardo. Inoltre le aree idonee attualmente identificate dalla legge non sono così ampie per svilupparlo, tranne in situazioni poco frequenti. Ma soprattutto l’accettabilità sul territorio di un impianto agrivoltaico è maggiore di uno fotovoltaico. C’è anche un aspetto di innovazione perché si coniugano sulla stessa area due attività produttive differenti che possono l’una aiutare l’altra se operate diligentemente e con tutti le regole d’arte necessarie”, ha detto Lafronza.
Rispondendo alla domanda sulle reagioni che portano i progetti fotovoltaici ad aumentare di dimensione, Lafronza ha spiegato che ci sono almeno due fattori.“In linea generale in Italia c’è un trend crescente della potenza degli impianti fotovoltaici a terra rispetto al passato, probabilmente perché molte iniziative sono in market parity. Una seconda considerazione potrebbe essere che le maggiori dimensioni dell’impianto fotovoltaico aiutano a ridurre il Capex; questo saving probabilmente permette di effettuare gli investimenti necessari alla produzione agricola”.
 
I presenti contenuti sono tutelati da diritti d’autore e non possono essere riutilizzati. Se desideri collaborare con noi e riutilizzare alcuni dei nostri contenuti, contatta: editors@pv-magazine.com."
