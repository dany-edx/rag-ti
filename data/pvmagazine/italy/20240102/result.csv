url,tag,author,updated_date,title,contents
https://www.pv-magazine.it/2024/01/02/a-tuscania-e-in-funzione-un-nuovo-parco-fotovoltaico-da-173-mw/,"INSTALLAZIONI E IMPIANTI,ITALIA,LAZIO",LARA MORANDOTTI,"GENNAIO 2, 2024","A Tuscania è in funzione un nuovo parco fotovoltaico da 17,3 MW","Iren Green Generation, società del Gruppo Iren, in partnership con European Energy ha realizzato un parco fotovoltaico da 17,3 MW che è entrato in esercizio qualche giorno fa a Tuscania, in provincia di Viterbo, nella zona laziale della Tuscia.
Nel maggio 2022 European Energy aveva spiegato che stava costruendo alcuni parchi fotovoltaici nel Lazio, a Tuscania, in partnership con il Gruppo Iren, titolare del 51% delle relative autorizzazioni. Alessandro Migliorini, Director, Country Manager Italy di European Energy aveva scritto: “Progetti di questo tipo richiedono un processo articolato: occorre individuare le aree a approvare l’investimento, progettare e ottenere le autorizzazioni per poi realizzare l’opera individuando le migliori tecnologie e arrivare infine alla connessione alla rete”.
Vicino al nuovo impianto a Tuscania, è infatti in corso di realizzazione grazie a Irene ed European Energy un secondo impianto da 21,2 MWp che entrerà in servizio nei primi mesi del 2024.
Questa inaugurazione di Iren segue il via di un altro grande impianto: il più grande parco fotovoltaico della Basilicata, realizzato a Ferrandina (Matera) per una potenza totale di 30 MW.
 
I presenti contenuti sono tutelati da diritti d’autore e non possono essere riutilizzati. Se desideri collaborare con noi e riutilizzare alcuni dei nostri contenuti, contatta: editors@pv-magazine.com."
https://www.pv-magazine.it/2024/01/02/gse-qui-la-modulistica-per-contenziosi-e-segnalazioni/,"LEGGI & ATTI,MERCATI & POLITICHE,ITALIA",LARA MORANDOTTI,"GENNAIO 2, 2024","GSE, qui la modulistica per contenziosi e segnalazioni","Il GSE, Gestore dei Servizi Energetici, ha pubblicato il Regolamento relativo alla classificazione delle violazioni e alla definizione delle percentuali di decurtazione degli incentivi conseguenti alle attività di controllo.
Si tratta di una mossa che mira alla salvaguardia degli impianti di produzione di energia elettrica alimentati da fonti rinnovabili che sono in esercizio e che va ad attuare le modifiche apportate dal Legislatore all’art. 42 del D.Lgs. n. 28/2011.
“Il Regolamento prevede decurtazioni proporzionate all’entità delle violazioni riscontrate, comprese tra il 10% e il 50% degli incentivi originariamente riconosciuti, così garantendo la tenuta delle iniziative imprenditoriali e la prosecuzione della produzione degli impianti, oltre che la riduzione del contenzioso”, dichiara il GSE.
I moduli relativi a contenziosi pendenti e segnalazioni spontanee di irregolarità sono disponibili sul sito del GSE. Ecco la modulistica che dovrà essere compilata in caso di contenzioso pendente o in caso di segnalazione spontanea di eventuali irregolarità.
 
 
I presenti contenuti sono tutelati da diritti d’autore e non possono essere riutilizzati. Se desideri collaborare con noi e riutilizzare alcuni dei nostri contenuti, contatta: editors@pv-magazine.com."
https://www.pv-magazine.it/2024/01/02/solar-edge-si-racconta-offriamo-un-pacchetto-completo-per-lindipendenza-energetica/,"BATTERIE,INDUSTRIA & FORNITORI,INVERTER,MODULI,STOCCAGGIO,ISRAELE,ITALIA",LARA MORANDOTTI,"GENNAIO 2, 2024",Solar Edge si racconta: “Offriamo un pacchetto completo per l’indipendenza energetica”,"L’attualità in casa Solar Edge è in grande fermento. Per questo, pv magazine Italia ha intervistato Christian Carraro, General Manager South Europe di SolarEdge.
Alla luce della situazione in cui si trova il territorio della vostra casa madre, ci sono stati fermi produttivi o altri riverberi negativi?
SolarEdge è un’azienda globale con siti di produzione, logistica, assistenza e R&S in tutto il mondo. Nonostante le tristi notizie provenienti da Israele, le linee di produzione e l’infrastruttura di supporto di SolarEdge, così come i nostri team di vendita e di ricerca e sviluppo a livello globale, sono tutti operativi. I nostri uffici e le nostre strutture in tutte le località rimangono aperti e non c’è stato alcun impatto sulla capacità dell’azienda di fornire servizi e prodotti ai nostri clienti. In quanto azienda globale, siamo anche orgogliosi del supporto che riceviamo da tutti i nostri uffici e partner in tutto il mondo.
Come descriverebbe il mercato attuale dell’energia?
Nell’ultimo biennio è aumentata la sensibilità dei clienti finali e l’opinione pubblica generale sulle tematiche energetiche con non poche preoccupazioni per la stabilità dell’approvvigionamento energetico in Europa. Non si sarebbe mai pensato all’eventualità di una crisi energetica, con aumenti così incontrollati sul prezzo dell’energia. Insomma, uno scenario che sta generando tanta domanda ed una reazione emotiva importante a livello mondiale, che ha coinvolto in primis il fotovoltaico come principale risorsa per l’indipendenza energetica. In Italia, infatti, i proprietari di casa sono interessati a ottenere un maggiore controllo sulla produzione e gestione della propria fornitura domestica di energia, sia nel breve termine, sia per salvaguardarsi dalla futura instabilità del mercato energetico globale e nazionale.
È per voi il residenziale il segmento oggi più interessante?
È importante, ma è anche vero che oggi la tematica dell’autoconsumo industriale in Italia è cresciuta molto. Guardando al mercato italiano, stiamo molto puntando anche al Commercial & Industrial, ancora in crescita ed estremamente effervescente anche post anno crisi energetica, rispetto al mercato residenziale che vede un anno di transizione dovuto alla fine del superbonus.  È  destinata a questo segmento anche la nuova soluzione per la gestione delle flotte di veicoli elettrici delle aziende, ma non solo.
Di cosa si tratta?
La soluzione, che utilizza una tecnologia sviluppata dalla startup Wevo Energy, gestisce e ottimizza il processo di ricarica dei veicoli elettrici per siti che richiedono una gestione dinamica del carico e che hanno un numero elevato di veicoli elettrici, quali condomini, luoghi di lavoro e stazioni di ricarica pubbliche. Realizzata utilizzando algoritmi predittivi avanzati basati sull’intelligenza artificiale, la soluzione incorpora l’analisi dei dati in tempo reale e prende in considerazione fattori quali produzione di energia solare, prezzi dinamici dell’elettricità e schedulazione di ricarica multi-livello. Integrandosi perfettamente con il sistema di gestione dell’energia di SolarEdge, questa nuova soluzione gestisce e ottimizza le interazioni tra la generazione di energia solare dell’impianto, l’accumulo dell’energia in batteria e la ricarica dei veicoli elettrici su larga scala, tenendo conto dei limiti della rete e dell’infrastruttura.
Lato fotovoltaico, come si è evoluta la vostra offerta?
Dall’esordio come produttore di  ottimizzatori di potenza e inverter fotovoltaici, oggi abbiamo allargato in maniera significativa il nostro raggio di azione anche oltre questi componenti. Ci proponiamo a clienti residenziali e industriali come un partner globale per l’indipendenza energetica grazie a moduli fotovoltaici, inverter e ottimizzatori, a sistemi di accumulo e gestione dell’energia, oltre che a tutti i software necessari alla gestione dell’impianto per l’installatore e per il cliente finale.
Anche soluzioni di accumulo con backup?
Sì, le soluzioni BESS completamente integrate con la tecnologia SolarEdge offrono un maggiore controllo sulle risorse essenziali. Si tratta della sicurezza, in caso di assenza di produzione, di avere un sistema che funzioni comunque e sempre a copertura dei carichi principali. Si pensi a quanto, anche per gli investitori, sia un elemento fondamentale.
E per il residenziale?
A differenza di altri inverter, che in genere forniscono un parziale backup domestico e richiedono notevoli interventi di ricablaggio all’interno dell’abitazione, la nostra soluzione, tra cui l’inverter Hub SolarEdge Home, offre un completo backup ed è dotata di una connessione integrata con il network SolarEdge Home per assicurare una semplice installazione e una configurazione rapida mediante smartphone. I clienti in Italia potranno abbinare il nuovo inverter Hub SolarEdge Home a una batteria SolarEdge Home 400 V e a un’interfaccia di backup SolarEdge Home per alimentare più elettrodomestici per un periodo di tempo più esteso in caso di interruzione della rete elettrica.
Di recente abbiamo letto notizie anche in merito ad una collaborazione con Vaillant…
Siamo entrati in partnership con il produttore di sistemi di riscaldamento europeo Vaillant per integrare le sue pompe di calore nell’ecosistema SolarEdge Home. Ottimizzando e automatizzando i consumi di energia solare all’interno della casa, SolarEdge Home basa le decisioni legate al carico e alla programmazione sulla generazione fotovoltaica, i modelli di consumo, le tariffe energetiche e le preferenze personali del proprietario dell’immobile. Con l’integrazione di una pompa di calore all’interno dell’ecosistema, i proprietari di immobili sono in grado di ottimizzare ulteriormente i propri consumi energetici, impiegando l’energia fotovoltaica accumulata oppure organizzando i consumi in base alle tariffe energetiche ottimali.
Prima parlava di ottimizzatori. Sono sempre presenti?
Assolutamente sì. Fanno parte della nostra architettura standard; è ciò che ci contraddistingue e che ci permette di aumentare la produzione. Gli ottimizzatori impiegano una sensoristica importante sia per il monitoraggio delle prestazioni di ogni modulo che per la sicurezza.
Perché per la sicurezza?
Avendo gli ottimizzatori sul tetto e grazie alla funzione di monitoraggio a livello di modulo specifica di SolarEdge, in caso di incendio è possibile scollegare gli inverter e ogni singolo modulo riducendo il rischio a zero, e consentendo agli operatori di intervenire in tutta sicurezza senza rischiare di alimentare il fuoco. L’ottimizzatore, infatti, permette di sezionare ulteriormente l’impianto a livello della produzione, quindi risulta estremamente sicuro dal punto vista elettrico. Anche gli inverter garantiscono massima sicurezza grazie alla funzione che rileva all’istante eventuali archi elettrici che potenzialmente causerebbero incendi o malfunzionamenti dell’impianto.
I presenti contenuti sono tutelati da diritti d’autore e non possono essere riutilizzati. Se desideri collaborare con noi e riutilizzare alcuni dei nostri contenuti, contatta: editors@pv-magazine.com."
https://www.pv-magazine.it/2024/01/02/sistema-di-accumulo-di-aria-liquida-per-edifici-alimentato-da-energia-fotovoltaica/,"TECNOLOGIA E SCIENZA,ASIA,CINA",EMILIANO BELLINI,"GENNAIO 2, 2024",Sistema di accumulo di aria liquida per edifici alimentato da energia fotovoltaica,"Un gruppo di ricerca guidato dalla Sichuan Normal University, in Cina, ha sviluppato un sistema LAES alimentato dal fotovoltaico per fornire energia, raffreddamento e riscaldamento negli edifici.
I sistemi LAES, progettati per applicazioni su larga scala, immagazzinano l’elettricità sotto forma di aria liquida o azoto a temperature criogeniche inferiori a -150 C. Si caricano utilizzando l’elettricità in eccesso per alimentare la compressione e la liquefazione dell’aria, immagazzinata come liquido a temperature prossime ai -196 C. Per scaricarsi, l’aria liquida si riscalda e diventa un gas pressurizzato che aziona una turbina per generare elettricità.
Secondo gli scienziati, il sistema sarebbe alimentato dall’elettricità fotovoltaica in eccesso e funzionerebbe in tre fasi: compressione, liquefazione ed espansione.
“L’energia fotovoltaica in eccesso viene inviata all’unità LAES per la compressione e la liquefazione dell’aria e l’energia elettrica viene convertita in energia dell’aria per l’immagazzinamento”, hanno spiegato, sottolineando che l’elettricità di rete potrebbe essere utilizzata anche per ricaricare il sistema quando l’energia fotovoltaica non è disponibile. “Quando l’energia in uscita dall’impianto fotovoltaico non è sufficiente a soddisfare la domanda di elettricità dell’edificio, l’unità LAES rilascia l’aria liquida immagazzinata nel processo di espansione per convertire l’energia dell’aria in energia elettrica”.
Il sistema si basa su un serbatoio di olio termico ad alta temperatura per immagazzinare il calore di compressione. Questo può essere utilizzato per generare energia fredda tramite un frigorifero ad assorbimento o per recuperare il calore che potrebbe essere utilizzato per una parte del fabbisogno di energia termica di un edificio.
“Infine, l’aria liquida viene ridotta a pressione atmosferica e a -194,26 C a bassa temperatura dopo essere passata attraverso la crio-turbina e immagazzinata in un serbatoio di aria liquida”, hanno dichiarato gli studiosi. “Tra questi, l’aria non liquefatta viene reimmessa nella cella frigorifera per rilasciare energia fredda e mescolarsi con una certa quantità di aria ambiente per il successivo ciclo di ricompressione nel compressore d’aria”.
Il gruppo di ricerca ha condotto una serie di simulazioni con il software HYSYS. Il sistema ipotizzato era un edificio dotato di un impianto fotovoltaico da 411 kW a Jinan, nella provincia di Shandong, in Cina.
I ricercatori hanno scoperto che il sistema PV-LAES poteva produrre annualmente 523,93 MWh di elettricità, 57,75 GJ di energia fredda e 119,24 GJ di energia termica. Il sistema ha anche mostrato un’efficienza di andata e ritorno del 67,05%. Inoltre, è risultato in grado di soddisfare l’89,72% della domanda di energia elettrica dell’edificio, il 51,96% della domanda di riscaldamento e l’11% della domanda di raffreddamento.
“La valutazione economica indica che il periodo di ammortamento statico (SPP) e quello dinamico (DPP) sono stabili rispettivamente a 5,37 anni e 6,45 anni, con un tasso di ritorno dell’investimento (IRR) del 17,94% e un ritorno dell’investimento (ROI) del 18,62%”, ha dichiarato il gruppo di ricerca. “Il PV-LAES può ridurre il consumo di energia della rete di 523,93 MWh all’anno, equivalente a una riduzione di 359,34 tonnellate di emissioni di CO2”.
Il sistema è stato presentato in “Photovoltaic-driven liquid air energy storage system for combined cooling, heating and power towards zero-energy buildings”, pubblicato di recente su Energy Conversion and Management.
A marzo, il gruppo di ricerca ha pubblicato uno studio che presenta un’analisi tecnico-economica del sistema proposto. Il periodo di ammortamento dell’investimento potrebbe essere di 10 anni e il profitto netto accumulato potrebbe raggiungere i 2,2 milioni di dollari.
“Lo schema PV-LAES proposto è economicamente fattibile dal punto di vista del ciclo di vita e può potenzialmente realizzare un’interazione energetica flessibile con le fonti rinnovabili locali per ottenere un sistema integrato di generazione e stoccaggio di energia a basse emissioni di carbonio”, hanno dichiarato i ricercatori all’epoca.
I presenti contenuti sono tutelati da diritti d’autore e non possono essere riutilizzati. Se desideri collaborare con noi e riutilizzare alcuni dei nostri contenuti, contatta: editors@pv-magazine.com."
