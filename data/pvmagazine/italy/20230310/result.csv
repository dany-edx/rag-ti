url,tag,author,updated_date,title,contents
https://www.pv-magazine.it/2023/03/10/aiuti-di-stato-esmc-intervento-della-commissione-europea-aumentera-la-competitivita-del-settore-fotovoltaico/,"LEGGI & ATTI,MERCATI & POLITICHE,POLITICA,EUROPA OCCIDENTALE,EUROPA ORIENTALE",SERGIO MATALUCCI,"MARZO 10, 2023","Aiuti di Stato, ESMC: intervento della Commissione Europea aumenterà la competitività del settore fotovoltaico","La Commissione europea ha modificato le norme generale di esenzione dalle norme sugli aiuti di Stato (GBER). 
Le norme razionalizzano gli aiuti nel settore energetico, facilitano l’attuazione di alcuni progetti che coinvolgono beneficiari in diversi Stati membri, e prevedono un forte aumento delle soglie di notifica per gli aiuti ambientali e per gli aiuti a ricerca, sviluppo e innovazione. Inoltre, accordano un’esenzione per categoria a misure di aiuto istituite dagli Stati membri per regolamentare i prezzi dell’energia, prorogano il regolamento generale di esenzione per categoria fino a fine 2026.
La Commissione ha anche adottato un nuovo quadro temporaneo di crisi e transizione (TCTF) per promuovere misure di sostegno in settori fondamentali per la transizione energetica. 
“Il nuovo quadro temporaneo di crisi e transizione modifica e proroga in parte il quadro temporaneo di crisi, adottato il 23 marzo 2022 per consentire agli Stati membri di sostenere l’economia nel contesto della guerra della Russia contro l’Ucraina,” ha detto l’esecutivo europeo. 
Il nuovo quadro proroga fino al 31 dicembre 2025 la possibilità per gli Stati membri di approvare regimi destinati ad accelerare la diffusione delle energie rinnovabili e lo stoccaggio dell’energia, semplifica le condizioni per la concessione di aiuti a progetti di piccole dimensioni e a tecnologie meno mature, come l’idrogeno rinnovabile, eliminando l’obbligo di una procedura di gara competitiva.
Gli Stati membri possono anche fornire aiuti fino a una determinata percentuale dei costi e degli importi nominali, a seconda dell’ubicazione dell’investimento e delle dimensioni del beneficiario. In casi eccezionali possono poi fornire un maggiore sostegno a singole imprese nei casi in cui vi sia un reale rischio che gli investimenti vengano sottratti all’Europa.
“In tali situazioni, gli Stati membri possono erogare l’importo dell’aiuto che il beneficiario potrebbe ottenere per un investimento equivalente in tale ubicazione alternativa (il cosiddetto “allineamento dell’aiuto”) o l’importo necessario per incentivare l’impresa a ubicare l’investimento nel SEE (il cosiddetto “deficit di finanziamento), se inferiore,” ha detto la Commissione. 
Positivo il commento dell’European Solar Manufacturing Council (ESMC).
“Vogliamo richiamare l’attenzione dei responsabili politici europei sul rischio significativo di sottovalutare la concorrenza globale nel settore della produzione fotovoltaica nei prossimi mesi e anni,” ha commentato ESMC, aggiungendo che le proposte della Commissione miglioreranno ulteriormente la competitività del fotovoltaico europeo, sviluppando un approccio che possa beneficiare l’intero ecosistema di produzione del fotovoltaico europeo. 
I presenti contenuti sono tutelati da diritti d’autore e non possono essere riutilizzati. Se desideri collaborare con noi e riutilizzare alcuni dei nostri contenuti, contatta: editors@pv-magazine.com."
https://www.pv-magazine.it/2023/03/10/gare-e-appalti-lario-reti-pubblica-bando-di-gara-su-tre-impianti-di-depurazione-in-provincia-di-lecco/,"BANDI E ASTE,MERCATI & POLITICHE,ITALIA",SERGIO MATALUCCI,"MARZO 10, 2023",Gare e appalti: Lario Reti pubblica bando per il fotovoltaico in impianti di depurazione in Provincia di Lecco,"Lario Reti Holding ha pubblicato un bando di gara aperto con scadenza 13 aprile per la progettazione, la fornitura, l’installazione e la manutenzione di impianti fotovoltaici su tre impianti di depurazione delle acque reflue in tre comuni in Provincia di Lecco (Brivio, Valmadrera, Civate). Il valore stimato esclusa IVA è di oltre 3 milioni di euro. Il termine di messa in esercizio varia a seconda dall’impianto (da dicembre 2023 a dicembre 2025).
Acque del Chiampo ha dato avviso di gara per l’affidamento dei lavori di realizzazione di un impianto fotovoltaico presso una discarica nel comune di Montorso Vicentino (Vicenza). Il valore di bando ammonta a 3,5 milioni di euro per un impianto da 2,5 MW. Scadenza: 20 marzo.
Silea ha lanciato una gara in procedura aperta con scadenza 30 marzo per la realizzazione di un impianto fotovoltaico a Verderio (Lecco) per un importo complessivo a base d’asta di 1,5 milioni di euro. 
Il Comune di Nuoro ha pubblicato un bando di gara per il completamento dell’intervento di adeguamento alle norme CONI e realizzazione di un campo fotovoltaico per il raggiungimento dell’autonomia energetica del campo di calcio Sa e Sulis. Il bando, con scadenza al 29 marzo, ha importo di 373 milioni di euro.
Il Comune di Adria (Rovigo) ha pubblicato un bando per la riqualificazione emergenti degli edifici comunali mediante interventi di efficienza energetica e produzione energia rinnovabile attraverso impianto fotovoltaico da 26,6 kW. Importo finanziato: 212.890 euro.
I presenti contenuti sono tutelati da diritti d’autore e non possono essere riutilizzati. Se desideri collaborare con noi e riutilizzare alcuni dei nostri contenuti, contatta: editors@pv-magazine.com."
https://www.pv-magazine.it/2023/03/10/litalia-installa-1-121-mw-2-032-mwh-di-stoccaggio-residenziale-e-commerciale-nel-2022/,"MERCATI & POLITICHE,SVILUPPI DI MERCATO,ITALIA",LARA MORANDOTTI,"MARZO 10, 2023",L’Italia installa 1.121 MW/2.032 MWh di stoccaggio residenziale e commerciale nel 2022,"Alla fine di dicembre 2022, l’Italia aveva installato 227.477 sistemi di accumulo collegati a progetti di energia rinnovabile, secondo i nuovi dati divulgati da ANIE Rinnovabili, l’associazione nazionale per le rinnovabili.
I sistemi di accumulo hanno una capacità complessiva di 1.530 MW e una capacità massima di accumulo pari a 2.752 MWh. Ciò si confronta con i 720 MW/1.361 MWh registrati alla fine di giugno e solo 189,5 MW/295,6 MWh  MWh alla fine del 2020.
La nuova capacità nel 2022 è stata di 1.121 MW/2.032 MWh, segnando l’anno più forte mai registrato in termini di incremento.
Secondo i nuovi dati, la maggior parte dei dispositivi (99%) sono basati su tecnologie agli ioni di litio e il 92% dei SdA ha una taglia minore di 20 kWh.
La maggior parte dei sistemi di accumulo è stata installata in Lombardia, con una capacità di 212 MW/379 MWh e 28.365 sistemi installati. Al secondo posto c’è il Veneto con 155 MW/309 MWh e 21.288 sistemi, a cui segue l’Emilia Romagna con 116 MW/192 MWh e 15.140 sistemi.
Il fanalino di coda è rappresentato dalla Valle d’Aosta con 3 MW/6 MWh e 306 unità installate, seguita dal Molise con 4MW/7MWh e 596 sistemi.
I presenti contenuti sono tutelati da diritti d’autore e non possono essere riutilizzati. Se desideri collaborare con noi e riutilizzare alcuni dei nostri contenuti, contatta: editors@pv-magazine.com."
https://www.pv-magazine.it/2023/03/10/mytilineos-italia-mercato-centrale-visti-sviluppi-del-mercato-ppa-prossimita-con-la-grecia/,"FINANZA,MERCATI & POLITICHE,SVILUPPI DI MERCATO,ITALIA",SERGIO MATALUCCI,"MARZO 10, 2023","Mytilineos: Italia mercato centrale visti sviluppi del mercato PPA, prossimità con la Grecia","Il mercato dei PPA italiano sta segnando un’inversione di tendenza rispetto agli anni precedenti. Secondo la società greca Mytilineos, per ora, le utility e i trader sono in prima linea di questo mercato, ma le piccole e medie aziende dovrebbero diventare protagoniste nel prossimo futuro. 
“Sia le utility che le aziende sono alla ricerca di PPA a lungo termine, in modo da assicurarsi un prezzo stabile dell’energia, coprendosi dalla volatilità dei prezzi e, allo stesso tempo, migliorando il proprio profilo verde,” dice a pv magazine Italia Yiannis Kalafatas, direttore generale di Mytilineos.
La maturità del project finance nei progetti di energia rinnovabile con contratti di vendita dell’energia a lungo termine crea un fermento che, secondo la società greca, porterà a una crescita significativa del mercato dei PPA a partire dal 2023, creando le condizioni necessarie affinché tale segmento delle rinnovabili aumenti poi in “modo significativo” nel prossimo decennio.
“Al momento, sembra che le utility e i trader siano in prima linea nelle discussioni sui PPA, ma ci aspettiamo che le medie e grandi aziende recuperino terreno molto rapidamente, poiché si rendono conto che i PPA verdi possono essere una soluzione a lungo termine,” sostiene Kalafatas.
La durata di 10 anni è ormai la norma per i PPA in Italia, ma Mytilineos sta considerando anche PPA di altre durate. 
“Ciò che il mercato riconosce come PPA bancabile è quello di durata decennale che, molto spesso, è il periodo minimo richiesto dai finanziatori per strutturare un No recourse Project Finance. Tuttavia, non siamo fermi ai 10 anni. Stiamo discutendo anche di PPA di 7 o 15 anni, e il prezzo varia di conseguenza.”
Mytilineos sta lavorando a 125 MW di progetti solari in Italia. I progetti dovrebbero entrare in esercizio entro il primo trimestre del 2024. 
“L’Italia rappresenta uno dei nostri mercati strategici in quanto è molto vicina e interconnessa al mercato di origine di Mytilineos, la Grecia. In Italia, stiamo sviluppando  già una pipeline piuttosto consistente e di recente abbiamo acquisito altri due portafogli di 68 MW e 57 MW rispettivamente con tutti i progetti pronti per essere costruiti”, spiega Kalafatas. 
La società ha sede ad Atene è opera prevalentemente nel mercato greco. È anche attiva in tutte le regioni d’Italia con cantieri al nord, al centro e al sud. Sta anche lavorando a 31 MW di progetti di stoccaggio nell’ambito della Fast Reserve Auction. 
“I risultati del Capacity Market 2024 hanno mostrato che lo stoccaggio di energia giocherà un ruolo fondamentale nella sicurezza della rete, nel mercato della capacità ma anche nella formazione dei prezzi dell’energia durante i cicli di 24 ore”, commenta Kalafatas.
Rimangono tuttavia delle complessità. Mytilineos rileva  che l’accesso alla rete e le problematiche  legate al rilascio delle autorizzazioni stanno contribuendo a ritardare la transizione energetica del paese.
I presenti contenuti sono tutelati da diritti d’autore e non possono essere riutilizzati. Se desideri collaborare con noi e riutilizzare alcuni dei nostri contenuti, contatta: editors@pv-magazine.com."
https://www.pv-magazine.it/2023/03/10/programmare-luso-di-elettricita-strumento-per-cittadini-e-comunita-energetiche/,"INSTALLAZIONI E IMPIANTI,TECNOLOGIA E SCIENZA,EUROPA OCCIDENTALE,ITALIA",SERGIO MATALUCCI,"MARZO 10, 2023",Programmare l’uso di elettricità: strumento per cittadini e comunità energetiche,"La società francese Adapt suggerisce, ora per ora, quando la produzione di elettricità ha un maggiore impatto ambientale. Lo scopo è quello di ridurre le emissioni di gas serra derivanti dall’elettricità, dal calore (attraverso il riscaldamento elettrico) e dal trasporto (attraverso un veicolo elettrico).
Secondo il co-fondatore Adrien de Vriendt, il servizio potrebbe facilitare l’integrazione tecnica ed economica di fonti energetiche distribuite come il solare fotovoltaico nelle reti di distribuzione.
“Per l’industria fotovoltaica in generale, questo strumento potrebbe aumentare i consumi quando c’è una forte produzione per facilitare l’integrazione del solare fotovoltaico nella rete, riducendo così i costi complessivi di gestione di questa fonte di produzione elettrica variabile,” ha detto de Vriendt a pv magazine Italia. 
La società vuole ovviare alla natura variabile delle rinnovabili, usando modelli meteorologici e dati previsionali sul consumo di elettricità, così da suggerire a quando spostare consumi di elettricità per evitare che i combustibili fossili vengano usati per bilanciare la produzione e il consumo di elettricità in momenti di condizioni sfavorevoli per la produzione da fotovoltaico e eolico.
A livello locale, Adapt riporta di poter prevedere quando, ad esempio, la presenza di una nuvola provocherebbe un calo della produzione di energia solare fotovoltaica. Le applicazioni sono diverse: dalla produzione d’idrogeno, alla massimizzazione dell’autoconsumo locale di elettricità da fonti distribuite in aree remote, come l’agrivoltaico in un’area montana e rurale.
“Possiamo avere una previsione dedicata a livello locale prendendo le previsioni di produzione di uno specifico impianto fotovoltaico anche per l’agrivoltaico. Questo servizio potrebbe essere anche utilizzato per pianificare la produzione di idrogeno attraverso l’elettrolisi quando l’elettricità ha minore intensità di carbonio,” dice de Vriendt.
Ancora più rilevante l’utilizzo dello strumento per le comunità energetiche.  “Le comunità energetiche possono utilizzare questo servizio per massimizzare il tasso di autoconsumo del loro progetto, mostrando alle comunità energetiche quando dovrebbero consumare elettricità. Per fornire questo servizio con previsioni personalizzate sul fotovoltaico e sui consumi, chiediamo un compenso di alcune migliaia di euro all’anno,” spiega il co-fondatore di Adapt.
I costi corrispondono al costo marginale del servizio e l’acquisto dei dati di previsione.
A livello globale, la produzione di elettricità e calore rappresenta circa il 25% dell’impronta di carbonio mondiale. Lo strumento può essere utile anche a livello residenziale, per capire quando consumare meno. 
Nel momento di massimo consumo, alle 19:00 in Europa, la produzione di elettricità da fonti rinnovabili è scarsa, mentre il consumo è molto elevato. Per ridurre la propria impronta di carbonio, gli utenti devono ridurre i propri consumi in questo momento, spiega Adapt. 
I presenti contenuti sono tutelati da diritti d’autore e non possono essere riutilizzati. Se desideri collaborare con noi e riutilizzare alcuni dei nostri contenuti, contatta: editors@pv-magazine.com."
