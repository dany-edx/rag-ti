url,tag,author,updated_date,title,contents
https://www.pv-magazine.it/2023/12/13/accordo-cop28-limitate-le-conseguenze-sulle-azioni-delle-societa-energetiche-italiane/,"LEGGI & ATTI,MERCATI & POLITICHE,POLITICA,SVILUPPI DI MERCATO,ITALIA",SERGIO MATALUCCI,"DICEMBRE 13, 2023","Accordo COP28, limitate le conseguenze sulle azioni delle società energetiche italiane","La Conferenza delle Nazioni Unite sui cambiamenti climatici (COP28) si è conclusa oggi con un accordo che segna “l’inizio della fine” dell’era dei combustibili fossili, “gettando le basi per una transizione rapida, giusta ed equa, sostenuta da profondi tagli alle emissioni e da finanziamenti più consistenti”. Lo ha scritto la Convenzione quadro delle Nazioni Unite sui cambiamenti climatici.
“Sebbene a Dubai non abbiamo voltato pagina rispetto all’era dei combustibili fossili, questo risultato è l’inizio della fine. Ora tutti i governi e le imprese devono trasformare questi impegni in risultati economici reali, senza indugio”, ha dichiarato il Segretario esecutivo delle Nazioni Unite per il cambiamento climatico Simon Stiell nel suo discorso conclusivo.
Le parti hanno concordato di accelerare la transizione dai combustibili fossili in questo decennio, di intervenire per ridurre le emissioni del 43% entro il 2030 e di avviare un percorso per raggiungere le emissioni nette zero entro il 2050, in linea con le migliori conoscenze scientifiche disponibili.
Positivo il commento della Commissione europea: entro il 2030 bisognerà triplicare le energie rinnovabili e raddoppiare l’efficienza energetica; i Paesi dovranno presentare tra due anni, alla COP30, i loro contributi nazionali determinati (NDC) per il 2035. Insomma. Qualcosa che l’Europa sta già facendo. 
Al momento pochi i commenti ufficiali da parte della autorità italiane.
A parte le molteplici analisi politiche e legali già disponibili online, ha senso guardare le società energetiche italiane quotate in borsa. Ecco una breve analisi, una panoramica del “giorno 1 dell’inizio della fine”. 
Sei società hanno guadagnato in Borsa. Guida Algowatt con un +5,38%, seguita da Iren (+1,00%) e A2A (+0,99%).
Le società che perdono di più sono Ecosuntek (-2,88%) seguita da Ascopiave (-2,22%) e Saras (-1,75%). In totale 11 società energetiche fanno segnare perdite in Borsa.
Rimane comunque che solo cinque società hanno fatto segnare una variazione superiore al punto percentuale, suggerendo che un effetto COP28 sulle azioni delle società energetiche italiane ancora non c’è.
Questo chiaramente ha a che fare con il fatto che l’accordo politico di per se è un’indicazione, ma niente di concreto. Sicuro invece che le azioni delle azioni quotate dipenderà fortemente dalle politiche, soprattutto nazionali, per raggiungere questi obiettivi al 2030.
I presenti contenuti sono tutelati da diritti d’autore e non possono essere riutilizzati. Se desideri collaborare con noi e riutilizzare alcuni dei nostri contenuti, contatta: editors@pv-magazine.com."
https://www.pv-magazine.it/2023/12/13/nel-lazio-e-in-arrivo-helios-la-grande-valle-dellidrogeno/,"IDROGENO,STOCCAGGIO,ITALIA,LAZIO",LARA MORANDOTTI,"DICEMBRE 13, 2023","Nel Lazio è in arrivo Helios, la grande Valle dell’Idrogeno","Ieri, ENGIE, Consorzio Industriale del Lazio e Società Gasdotti Italia hanno presentato il loro progetto in partnership relativo alla Hydrogen Valley chiamata HELIOS Valley, acronimo di Hydrogen from Electrolysis for Industries Of Sacco.  pv magazine Italia ha chiesto maggiori dettagli a ENGIE.
L’investimento del progetto è pari a circa 20 milioni euro e il finanziamento PNRR è di 9,5 milioni, quindi il 53% del Capex investito, con possibile ulteriore aggiudicazione di 2,5 milioni.
“Il sito individuato è un’area industriale dismessa di circa 10 ettari che un tempo era un allevamento suini, a breve distanza dal gasdotto ad alta pressione di proprietà di Società Gasdotti Italia”, ha precisato ENGIE. “La fine dei lavori è prevista entro la prima metà del 2026 e, una volta a regime, l’impianto produrrà ogni anno400 tonnellate di idrogeno verde destinato ad alimentare le industrie presenti nel Distretto”, ha aggiunto.
L’impianto produrrà idrogeno verde dall’energia elettrica generata da fonti rinnovabili, il cosiddetto” power-to-gas”. Il sistema di elettrolisi sarà di circa 5 MW e sarà alimentato da un impianto fotovoltaico a terra di circa 7 MW. “Inoltre, sarà inoltre realizzato un gasdotto dedicato in grado di trasportare una miscela di idrogeno e metano da consegnare alle utenze del distretto industriale. Oltre a produrre idrogeno interamente verde in prossimità alle utenze di consumo, è possibile anche accumularlo svolgendo una funzione di flessibilità e bilanciamento delle reti”, si legge nella nota stampa.
L’Università di Cassino è il partner scientifico del progetto, che ha contribuito con lo sviluppo di un’analisi da letteratura scientifica riguardante i possibili utilizzi dell’ossigeno, nell’ottica di valorizzare in futuro questa ulteriore risorsa derivante dal processo di elettrolisi.
“L’investimento è dedicato alla riqualificazione delle aree industriali dismesse vocandole alla produzione di idrogeno verde per l’utilizzo in sostituzione dei carburanti fossili e l’accelerazione del percorso verso la transizione energetica. Il progetto si pone l’obiettivo di promuovere la produzione locale e l’uso di idrogeno nell’industria e nel trasporto locale, con la creazione delle cosiddette Hydrogen Valleys, aree industriali con economia in parte basata su idrogeno”, ha riportato ENGIE nella presentazione ufficiale.
Nello specifico, l’obiettivo è “favorire la transizione energetica nell’area di Frosinone attraverso il progressivo abbattimento delle emissioni climalteranti mediante la diffusione dell’impiego di gas rinnovabili inizialmente nei consumi industriali in area ASI e poi in altre aree del Consorzio Unico, nella mobilità ed usi residenziali”.
Tra i benefici elencati da ENGIE in merito al progetto  ci sono il progressivo abbattimento delle emissioni climalteranti mediante la diffusione dell’impiego di nuovi vettori energetici, in grado di ridurre il consumo di idrocarburi fossili nelle utenze industriali di circa 3.300 mc/anno di gas metano per ogni tonnellata di idrogeno immessa.
“Altri vantaggi sono la scalabilità del progetto, lo sviluppo di una filiera locale di produzione, trasporto, accumulo e utilizzo di idrogeno verde, unitamente alla creazione di un polo per lo sviluppo e la sperimentazione di tecnologie innovative per la produzione di gas a basso contenuto di carbonio. Infine, l’avvio della decarbonizzazione del sistema industriale nei processi produttivi ed energetici, per mantenere
un’industria competitiva che utilizzi le risorse in maniera efficiente e sostenibile”.
I presenti contenuti sono tutelati da diritti d’autore e non possono essere riutilizzati. Se desideri collaborare con noi e riutilizzare alcuni dei nostri contenuti, contatta: editors@pv-magazine.com."
https://www.pv-magazine.it/2023/12/13/secondo-ey-llcoe-del-solare-e-ora-inferiore-del-29-rispetto-allalternativa-fossile-piu-economica/,"MERCATI & POLITICHE,SVILUPPI DI MERCATO,TECNOLOGIA E SCIENZA,STATI UNITI,WORLD",RYAN KENNEDY,"DICEMBRE 13, 2023","Secondo EY, l’LCOE del solare è ora inferiore del 29% rispetto all’alternativa fossile più economica","Nel suo ultimo rapporto sull’energia e le risorse, EY ha dichiarato che l’86%, ovvero 187 GW, delle risorse di energia rinnovabile di nuova attivazione ha generato elettricità a un costo inferiore al costo medio della generazione da combustibili fossili nel 2022.
L’energia solare è l’elettricità di nuova costruzione più economica in molti mercati, anche in presenza di inflazione e aumenti dei prezzi, ha dichiarato EY, sottolineando che la media ponderata globale del LCOE per l’energia solare è ora inferiore del 29% rispetto all’alternativa più economica legata ai combustibili fossili. Anche lo stoccaggio di energia su larga scala sta diventando rapidamente più competitivo e sofisticato.
L’energia solare ha subito un rapido calo del LCOE medio a livello globale, passando da oltre 400 dollari/MWh nei primi anni 2010 a circa 49 dollari/MWh nel 2022, con una riduzione dell’88%. Nello stesso periodo, il LCOE dell’energia eolica è sceso di circa il 60%.

Secondo le previsioni di EY, il solare e l’eolico diventeranno le fonti di energia elettrica di base a livello mondiale. Entro il 2030 si prevede che le due fonti rinnovabili tradizionali rappresenteranno il 38% del mix energetico, mentre entro il 2050 il solare e l’eolico potrebbero fornire il 62% del mix energetico. Secondo EY, la Cina, l’Europa e gli Stati Uniti determineranno un aumento del 53% della produzione di energia solare ed eolica, producendo oltre il 57% della produzione globale di energia solare ed eolica entro il 2050.
“Un boom globale del solare alimenterà più della metà di questa cifra, ma l’adozione varierà a seconda dei mercati. L’energia generata dal sole diventerà la principale fonte di energia in paesi come gli Stati Uniti e quelli dell’Oceania e dell’Asia meridionale, grazie al rapido avanzamento delle tecnologie dei moduli fotovoltaici”, ha dichiarato EY.
Tuttavia, secondo EY, questi punti di riferimento non saranno raggiunti senza eliminare i principali ostacoli al progresso. In particolare negli Stati Uniti, l’arretratezza delle richieste di interconnessione alla rete sta causando ritardi, cancellazioni e costi elevati. Secondo EY, negli Stati Uniti ci sono almeno 1.350 GW di capacità eolica e solare e 680 GW di stoccaggio in attesa di essere collegati, sufficienti a raddoppiare la fornitura di elettricità del Paese.
In un sondaggio condotto su oltre 70.000 consumatori globali, EY ha rilevato che il sentimento verso l’adozione del solare residenziale è forte. Circa il 62% degli intervistati ha dichiarato di aver acquistato o di stare pensando di acquistare pannelli solari, mentre il 50% sta valutando di acquistare o ha già acquistato batterie di accumulo.
I presenti contenuti sono tutelati da diritti d’autore e non possono essere riutilizzati. Se desideri collaborare con noi e riutilizzare alcuni dei nostri contenuti, contatta: editors@pv-magazine.com."
https://www.pv-magazine.it/2023/12/13/paesi-bassi-installare-due-piste-ciclabili-fotovoltaiche/,"INSTALLAZIONI E IMPIANTI,TECNOLOGIA E SCIENZA,PAESI BASSI",SERGIO MATALUCCI,"DICEMBRE 13, 2023",Paesi Bassi installano due piste ciclabili fotovoltaiche,"Colas e l’impresa edile neerlandese BAM Royal hanno inaugurato nei Paesi Bassi due piste ciclabili con rivestimento fotovoltaico Wattway.
Le due opere, da 1.000 m² l’una, erano state commissionate dalle province del Brabante Settentrionale e dell’Olanda Settentrionale e rappresentano il primo progetto di portata simile nel Paese, riferisce la società francese.

“A partire dal 2019 la tecnologia di rivestimento fotovoltaico Wattway ha raggiunto uno stadio di maturità avanzato, tanto da permetterne la commercializzazione. I nuovi impianti Wattway, con la loro potenza aumentata (148 Wc/m², anziché i 119 Wc/m² della versione precedente), rappresentano un progresso significativo sia in termini di durata che di redditività”, dice la società di Magny-les-Hameaux.
Secondo Wattway i due progetti dovrebbero produrre 160 MWh/anno di energia rinnovabile nel primo anno. Oltre all’installazione, il contratto stipulato prevede poi il monitoraggio e la manutenzione dell’impianto per 5 anni.
I presenti contenuti sono tutelati da diritti d’autore e non possono essere riutilizzati. Se desideri collaborare con noi e riutilizzare alcuni dei nostri contenuti, contatta: editors@pv-magazine.com."
https://www.pv-magazine.it/2023/12/13/sma-costruira-una-fabbrica-di-inverter-da-35-gw-negli-usa/,"INDUSTRIA & FORNITORI,INVERTER,MERCATI & POLITICHE,POLITICA,SVILUPPI DI MERCATO,GERMANIA,STATI UNITI",SANDRA ENKHARDT,"DICEMBRE 13, 2023","SMA costruirà una fabbrica di inverter da 3,5 GW negli USA","Il produttore tedesco di inverter SMA Solar Technology AG ha in programma la costruzione di una fabbrica di inverter in una località non specificata degli Stati Uniti. L’azienda ha dichiarato che il nuovo impianto di produzione utilizzerà attrezzature originariamente destinate al suo sito produttivo di Thalheim, in Germania.
La fabbrica sarà probabilmente operativa nel 2025 e avrà una capacità annua di 3,5 GW.
Attualmente sono in corso discussioni “con diversi Stati federali e potenziali partner per trovare la sede di produzione più vantaggiosa dal punto di vista strategico e il giusto approccio”, ha dichiarato l’azienda, sottolineando che nei primi tre anni verranno creati fino a 200 nuovi posti di lavoro.
“Gli Stati Uniti sono un mercato chiave per SMA e l’Inflation Reduction Act (IRA) offre una straordinaria opportunità di crescita a lungo termine”, ha dichiarato il CEO Jürgen Reinert. “Con questo passo, rafforzeremo in modo significativo la nostra quota di mercato negli Stati Uniti e stabiliremo la rotta per la crescita futura di SMA”.
SMA sta inoltre portando avanti l’espansione della capacità in Germania, dove prevede di raggiungere i 40 GW. Ha dichiarato di voler produrre soluzioni per grandi progetti fotovoltaici e sistemi di accumulo a partire dal 2025 presso il suo sito di Niestetal, da utilizzare nei mercati globali.
I presenti contenuti sono tutelati da diritti d’autore e non possono essere riutilizzati. Se desideri collaborare con noi e riutilizzare alcuni dei nostri contenuti, contatta: editors@pv-magazine.com."
https://www.pv-magazine.it/2023/12/13/the-wire-club-pianta-i-primi-semi-per-la-parita-di-genere-nel-settore-dellenergia/,"MERCATI & POLITICHE,OPINION & ANALYSIS,OPINIONI,POLITICA,SVILUPPI DI MERCATO,ITALIA",THE WIRE CLUB,"DICEMBRE 13, 2023",The Wire Club pianta i primi semi per la parità di genere nel settore dell’energia,"The Wire Club
The Wire Club è un progetto nato dall’idea di voler creare una comunità, di donne e uomini, all’interno del mercato delle energie rinnovabili italiano, accomunati dalla volontà di promuovere il potenziale femminile in questo settore, così che le donne non solo siano molto più rappresentate rispetto ai livelli attuali, ma abbiano tutte le opportunità di seguire il percorso professionale desiderato fino a raggiungere anche le posizioni apicali. Al momento, secondo diverse ricerche, le donne occupate in questo mercato sono solo un terzo rispetto ai colleghi uomini, ricoprono impieghi a bassa retribuzione di natura per lo più amministrativa, e, di fatto, non accedono a posizioni manageriali.
Blue collar jobs vs Pink collar jobs
Le problematiche dietro a questo tema sono, in parte, comuni a tutti i settori industriali, in primis, le difficoltà nel conciliare la vita professionale con quella personale, e, in larga parte, dovute alle spiccate competenze ingegneristiche necessarie per far carriera nel mercato delle rinnovabili e che, per motivi culturali, sono ancora di predominanza maschile. L’Italia non è particolarmente virtuosa nel contrastare lo stereotipo per cui le donne sarebbero meno portate degli uomini per gli ambiti scientifici e matematici e questo orientamento culturale si ripercuote, oltre che sull’autostima delle donne, nelle loro scelte educative e lavorative. A livello universitario, le donne rappresentano il 14% dei laureati in informatica, il 26% dei laureati in ingegneria e il 31% di quelli in fisica. È evidente lo squilibrio che si crea a danno del genere femminile in un settore dove le job positions più ricercate, pagate e che più probabilmente portano a ricoprire posizione apicali richiedono competenze erroneamente ritenute “prettamente maschili”.
Il potenziale lavorativo della transizione energetica
Il settore della transizione energetica ha creato e continuerà a creare milioni di posti di lavoro. L’Agenzia internazionale per l’energia ha stimato che la transizione energetica ha già creato 13 milioni di posti addizionali di lavoro e le previsioni sono di arrivare a 27 milioni entro il 2030. Il Censis, ha stimato che questo dato, con riferimento al mercato italiano del solare ed eolico, sarà di 150.000 posti di lavoro addizionali e Confindustria di 1 milione di posti addizionali per tutto il comparto della transizione energetica. Le donne devono poter occupare almeno la metà di questi posti di lavoro, e questo non solo per risolvere un problema sociale, ma perché l’Italia “sfrutti” tutto il suo potenziale umano, enorme da parte delle donne, e riesca ad assumere un ruolo di spicco nel panorama energetico mondiale.
Le nostre iniziative
The Wire Club nasce per far luce su questi temi, e promuovere, attraverso le sue diverse iniziative, il riconoscimento del valore della forza lavoro femminile. In particolare, The Wire Club persegue iniziative di promulgazione, mentoring, internship, education e di networking.
La prima conferenza
Lo scorso 16 Novembre si è tenuta la prima conferenza di The Wire Club presso l’Università di Roma Tre alla presenza delle studentesse di tutti i corsi di laurea interessate ad intraprendere una carriera nelle energie rinnovabili. Dopo una prima parte della giornata in cui professoresse dell’Università hanno illustrato i propri studi in tema di parità di genere nel settore energetico, si sono susseguite alcune manager delle principali società energetiche presenti in Italia tra cui Engie, RWE, Statkraft, Canadian Solar, OX2, HWF, Fiv-E, che hanno condiviso momenti topici della propria carriera e, a valle del dibattitto, si sono messe a disposizione delle studentesse durante un momento di mentoring durante il quale le studentesse hanno avuto la possibilità di presentare il proprio curriculum e analizzare, insieme, opportunità di stage all’interno delle aziende di appartenenza delle speaker.
Condividere il proprio percorso, formativo e professionale, è stato un momento molto importante non solo per le studentesse che hanno avuto modo di ricevere dei primi consigli e insegnamenti da donne che brillantemente hanno raggiunto posizioni di prestigio all’interno delle proprie aziende, ma è stato fondamentale anche come momento di confronto tra “pari”. È fondamentale sapere che le difficoltà incontrate nel proprio percorso professionale sono assolutamente comuni, così come sono comuni le richieste delle donne di poter conciliare vita professionale e vita personale. Pretendere di avere una carriera piena di soddisfazioni ed essere delle mamme presenti non è una richiesta bizzarra o un desiderio fuori luogo. Eppure, nel cammino lavorativo di ogni donna è stato chiesto di fare dei passi indietro perché questo equilibrio fosse raggiunto a loro scapito.
Le prossime iniziative
Durante i prossimi mesi verranno organizzati diversi “Talking Circles” di confronto e di networking e si sta già lavorando ad una nuova conferenza presso un’altra università italiana.
Il messaggio di The Wire Club
Troppo spesso ci dimentichiamo che la violenza domestica, e sulle donne in generale, è la punta dell’iceberg, e che sotto ci sono stratificazioni di disuguaglianze in tutti gli ambiti: domestico, scolastico, sociale e lavorativo. Gli stereotipi culturali, le diverse opportunità di accesso alla professione, di avanzamento professionale, e, ancora, la differenza salariale percepita dalle donne rispetto a colleghi uomini con esattamente lo stesso ruolo, sono solo alcuni degli esempi di queste stratificazioni. Le donne devono poter lavorare con pari opportunità rispetto ai colleghi uomini e devono guadagnare un salario pari ai colleghi maschili e adeguato a garantir loro l’indipendenza economica, la prima arma per potersi opporre alle discriminazioni e alle violenze subite.
The Wire Club si propone di rendere il comparto delle rinnovabili italiane come virtuoso e attento a queste tematiche e pienamente consapevole dell’enorme potenziale delle donne in questo settore.
More about The Wire Club
The Wire Club è un progetto ideato da Daria Buonfiglio, Counsel & Head of Strategic Marketing e Communication di Green Horse Legal Advisory, una realtà di advisory multidisciplinare con competenza legali, finanziarie e di project development focalizzata sulla transizione energetica e particolarmente attenta alle tematiche di genere. Il nome del progetto è un acronimo, la parola “Wire” simboleggia l’energia elettrica ed è acronimo di “Women in Renewable Energies”, mentre il concetto di “Club” vuole richiamare il senso di comunità che i professionisti di questo settore devono costruire e coltivare per far progredire con successo la parità di genere in questo settore industriale.
I punti di vista e le opinioni espressi nel presente articolo sono quelli dell’autore e non riflettono necessariamente quelli di pv magazine.
I presenti contenuti sono tutelati da diritti d’autore e non possono essere riutilizzati. Se desideri collaborare con noi e riutilizzare alcuni dei nostri contenuti, contatta: editors@pv-magazine.com."
https://www.pv-magazine.it/2023/12/13/produzione-di-mangimi-grazie-allenergia-fotovoltaica/,"INDUSTRIA & FORNITORI,INSTALLAZIONI E IMPIANTI,INVERTER,MODULI,ITALIA,LOMBARDIA",LARA MORANDOTTI,"DICEMBRE 13, 2023",Produzione di mangimi grazie all’energia fotovoltaica,"L’azienda Comazoo, che produce ogni anno 2.500.000 quintali di mangime per animali, ha scelto di dotarsi di un impianto fotovoltaico totalmente in autoconsumo per alimentare la sede energivora di Montichiari, in provincia di Brescia.
Torri Solare Artigiani del fotovoltaico è intervenuta per la realizzazione di un impianto da circa 500 kW, collegato su due cabine e distribuito su quattro coperture diverse, tutte in lamiera. “Una di queste due cabine è stata modernizzata con la sostituzione di trasformatori e quadri di nuova generazione” ha spiegato Michele Torri, Presidente e CEO di Torri Solare a pv magazine Italia.
“Per l’installazione sono stati utilizzati i prodotti Torri Solare: pannelli Half Cell 430 e inverter delle serie Aura, che fanno parte della nuova serie di prodotti a marchio Torri Solare”, precisa il produttore. “Ad oggi l’installazione del fotovoltaico è terminata e a fine febbraio 2024 sarà terminato tutto il lavoro”.
Nata per rifornire il mercato dei professionisti dell’installazione di pannelli fotovoltaici ed ora anche sistemi di fissaggio, inverter e sistemi d’accumulo, la Torri Solare ha pensato di ritagliarsi il proprio spazio puntando su tre semplici principi: produzione di prodotti di qualità, costante miglioramento delle prestazioni, capillarità della distribuzione.
I pannelli fotovoltaici, considerati il punto forte dell’azienda, hanno vetro da 4mm di spessore e sono testati dall’ufficio di Ricerca e Sviluppo interno all’azienda, insieme con l’Università di Brescia, tramite severi test ben oltre gli standard delle normative europee. Questo particolare permette una maggiore resistenza alla grandine e al carico neve.
“Il nostro non è un azzardo, ma una scommessa di valore, anzi: sui valori. L’obiettivo che cerchiamo di perseguire quotidianamente, in linea con il principio della responsabilità sociale d’impresa, è creare vantaggi competitivi per l’azienda che non siano in contrasto con il territorio, ma che ne sostengano lo sviluppo. Lavoriamo per dar vita a prodotti moderni, efficienti e di qualità, cercando di promuovere la diffusione dell’energia pulita e rinnovabile, di soddisfare al meglio i clienti, di valorizzare la nostra rete di fornitori e di premiare i distributori, quegli Artigiani del fotovoltaico che rappresentano oggi uno dei pilastri della nostra attività” ha aggiunto Michele Torri.
I presenti contenuti sono tutelati da diritti d’autore e non possono essere riutilizzati. Se desideri collaborare con noi e riutilizzare alcuni dei nostri contenuti, contatta: editors@pv-magazine.com."
https://www.pv-magazine.it/2023/12/13/il-fotovoltaico-su-tetto-bifacciale-puo-aumentare-le-prestazioni-energetiche-fino-al-226/,"TECNOLOGIA E SCIENZA,AUSTRALIA,OCEANIA",EMILIANO BELLINI,"DICEMBRE 13, 2023","Il fotovoltaico su tetto bifacciale può aumentare le prestazioni energetiche fino al 22,6%","Un gruppo di ricercatori dell’Università Nazionale Australiana (ANU) e del produttore di sistemi fotovoltaici Sundrive con sede a Sydney hanno utilizzato tecniche Monte Carlo Ray Trace (MCRT) e modelli elettrici per valutare i guadagni di prestazione energetica offerti dai sistemi fotovoltaici sul tetto bifacciali rispetto alle controparti monofacciali. 
Gli scienziati hanno spiegato che la loro struttura di modellazione abbina l’MCRT a un modello elettrico dettagliato dei moduli fotovoltaici bifacciali ad alta efficienza, affrontando così i limiti tipici associati alla modellazione tradizionale del fattore di vista (VF).
“In particolare, l’approccio risolve le complessità dei fattori del mondo reale, compresi i fenomeni di disallineamento a livello di cella-cellula e di array derivanti da effetti di illuminazione non uniformi e da effetti di bordo”, hanno dichiarato. “Inoltre, tiene meticolosamente conto degli effetti di illuminazione non uniforme derivanti dalle cornici dei moduli e dai componenti di montaggio, un aspetto spesso trascurato nei modelli precedenti”.
L’approccio proposto si articola in quattro fasi: modellazione ottica, modellazione termica, modellazione elettrica e integrazione. Il modello MCRT valuta separatamente la luce diretta e diffusa e combina i risultati in base ai valori di irraggiamento diretto e diffuso misurati a ogni passo temporale.
Il gruppo di ricerca ha utilizzato il framework MCRT per analizzare le prestazioni di due file di otto moduli solari, ciascuna con una distanza costante tra le file di 5 m. I moduli sono montati su rack inclinati a diverse angolazioni a oltre 20 cm dalla superficie del tetto. “È importante notare che la nostra esplorazione della progettazione del sistema non si estende alle considerazioni sulla spaziatura dei moduli o su altri fattori di progettazione che influenzano le prestazioni ottimali del sistema”, ha dichiarato, riferendosi ai limiti della tecnica.
L’analisi ha dimostrato che la riflettività del tetto è un fattore chiave per aumentare le prestazioni di un sistema fotovoltaico bifacciale su tetto. Gli studiosi hanno scoperto che gli array bifacciali possono fornire guadagni energetici fino al 22,6% superiori a quelli delle controparti monofacciali. “Inoltre, l’indagine ha rivelato che la riflettività del tetto influenza anche l’angolo di inclinazione ottimale per i moduli bifacciali”, hanno sottolineato. “Rispetto ai moduli monofacciali, i moduli bifacciali presentano angoli di inclinazione ottimali più elevati per la massima produzione di energia”.
Inoltre, l’analisi ha dimostrato che anche il design del sistema e del modulo giocano un ruolo decisivo nell’aumentare la resa energetica, con interconnessioni parallele delle sottostringhe superiori e inferiori particolarmente vantaggiose. “Senza substringhe parallele, il guadagno bifacciale si riduceva dello 0,9% per un sistema con componenti montati su un tetto riflettente al 75%”, hanno osservato gli scienziati.
I risultati sono stati presentati nello studio “Accurate modeling of the bifacial gain potential of rooftop solar photovoltaic systems”, pubblicato di recente su Energy Conversion and Management.
I presenti contenuti sono tutelati da diritti d’autore e non possono essere riutilizzati. Se desideri collaborare con noi e riutilizzare alcuni dei nostri contenuti, contatta: editors@pv-magazine.com."
