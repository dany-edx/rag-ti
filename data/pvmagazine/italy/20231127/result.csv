url,tag,author,updated_date,title,contents
https://www.pv-magazine.it/2023/11/27/edison-compra-elettricita-via-ppa-da-eolico-in-sicilia-e-fotovoltaico-in-emilia-romagna/,"FINANZA,MERCATI & POLITICHE,SVILUPPI DI MERCATO,ITALIA,SICILIA",SERGIO MATALUCCI,"NOVEMBRE 27, 2023",Edison compra elettricità via PPA da eolico in Sicilia e fotovoltaico in Emilia Romagna,"Edison ha firmato due Power Purchase Agreement (PPA), volti alla realizzazione di un impianto eolico a Partanna in provincia di Trapani e un impianto fotovoltaico a Bondeno in provincia di Ferrara, di proprietà della Joint Venture tra il gruppo GR Value ed il partner Swiss Life Asset Managers.
“L’accordo ha una durata decennale e prevede il ritiro da parte di Edison di tutta l’energia rinnovabile prodotta dagli impianti (attestato dalle relative garanzie di origine), mentre GR Value si occuperà della realizzazione, costruzione e successiva gestione operativa dell’asset”, ha detto la società milanese.
I PPA hanno permesso la bancabilità dei progetti: gli impianti saranno realizzati interamente attraverso investimenti privati, senza usufruire del meccanismo di incentivazione previsto per le fonti rinnovabili.
L’impianto eolico in Sicilia avrà una potenza installata di circa 22 MW e sarà uno dei primi realizzati in Italia attraverso lo strumento del PPA.
Il gruppo di Foro Buonaparte prevede investimenti per oltre 5 miliardi di euro nel settore rinnovabili da qui al 2030, in modo da aumentare la sua capacità rinnovabile installata dagli attuali 2 GW a 5 GW al 2030.
“Nelle ultime settimane abbiamo accelerato notevolmente nella firma di nuovi PPA con primari fondi infrastrutturali attivi in Italia, al fine di incrementare nel breve termine l’energia rinnovabile a disposizione nel nostro portafoglio. Uno stimolo importante al mercato, che consente di portare benefici a tutto il sistema, da una parte coprendo i rischi per gli investitori e dall’altra realizzando nuovi megawatt verdi”, ha detto Fabio Dubini Executive Vice President Gas&Power Portfolio Management&Optimization di Edison.
Questo mese MIX S.r.l., fornitore di servizi di interconnessione per lo scambio di traffico Internet tra operatori, ha concluso un contratto di Corporate Power Purchase Agreement (cPPA) della durata di cinque anni con il produttore Solarpack Mirto, la cui produzione di energia da fonte rinnovabile fotovoltaica in Sicilia viene ritirata e dispacciata da MET Energia Italia.
Il 2023 sta stabilendo nuovi record nel mercato dei PPA con 7,8 GW di capacità rinnovabile assicurata fino ad oggi. L’Italia è il 12esimo Paese in Europa per capacità dei contratti di acquisto di energia rinnovabile (PPA), al pari di Belgio e dopo Danimarca e Polonia. Industria pesante (1,8 GW) e delle telecomunicazioni (650 MW) sono i settori più interessati a firmare PPA in Europa.
I presenti contenuti sono tutelati da diritti d’autore e non possono essere riutilizzati. Se desideri collaborare con noi e riutilizzare alcuni dei nostri contenuti, contatta: editors@pv-magazine.com."
https://www.pv-magazine.it/2023/11/27/aree-idonee-elettricita-futura-opportuno-riordino-delle-semplificazioni-in-testo-unico/,"COMPONENTISTICA PER MONTAGGIO,FINANZA,INDUSTRIA & FORNITORI,INSTALLAZIONI E IMPIANTI,INVERTER,LEGGI & ATTI,MERCATI & POLITICHE,MODULI,OPINION & ANALYSIS,OPINIONI,POLITICA,RETI E INTEGRAZIONE DI RETI,SVILUPPI DI MERCATO,ITALIA,SICILIA",SERGIO MATALUCCI,"NOVEMBRE 27, 2023","Rinnovabili, Elettricità Futura: opportuno riordino delle semplificazioni in Testo Unico","Abbiamo parlato con Agostino Re Rebaudengo, Presidente Elettricità Futura, sul fotovoltaico in Italia. In questa prima parte dell’intervista, pv magazine chiede il punto di vista dell’associazione di categoria su centrali elettriche virtuali, CER, AUC, aree idonee, rete di trasmissione e dell’industria italiana per la transizione energetica, seconda in Europa dopo quella della Germania.
pv magazine: Jigar Shah, veterano del settore, vede nelle centrali elettriche virtuali una via per il successo dell’industria. Quale il vostro punto di vista in merito?
Agostino Re Rebaudengo: Le centrali elettriche virtuali sono configurazioni ancora poco diffuse che possono aggregare in un cloud diversi tipi di “entità” dell’energia, penso a (impianti eolici, fotovoltaici, a biogas, centrali idroelettrici, impianti di cogenerazione, auto elettriche) e interfacciarsi con il mercato dell’energia come un unico grande impianto.
 pv magazine: Ci sono esempi che le vengono in mente?
ARR: In Germania è stata realizzata una centrale elettrica virtuale che aggrega 1.300 parchi eolici, 100 produttori di energia solare, 12 centrali a biomassa e 8 centrali idroelettriche.
Quali sono gli sviluppi che le rendono più verosimili?
Certamente l’Intelligenza Artificiale apre nuove possibilità per ottimizzare il funzionamento delle Virtual Power Plant, l’importante è garantire l’adeguatezza e la sicurezza del sistema e ottimizzare i costi della sua gestione a beneficio delle imprese e dei cittadini.
Le Comunità Energetiche Rinnovabili hanno un potenziale significativo in Italia. Come percepite gli sviluppi in merito? Non trovate gli sviluppi troppo “lenti”? Quali le motivazioni di solo 100 tra CER e AUC?
Secondo uno studio Agici – Accenture del 2023, le Comunità Energetiche Rinnovabili (CER) rappresentano ancora una nicchia nella maggior parte dei mercati energetici europei, attualmente si stimano circa 9.000 comunità in funzione in tutta l’Europa. La Germania, con le sue 5.000 Comunità Energetiche Rinnovabili, e la Danimarca, che ne conta 700, sono i Paesi più avanti in Europa. Le loro esperienze possono offrire esempi di buone pratiche per identificare e implementare modelli di successo per le CER anche per l’Italia che, come ha detto lei, ha attualmente meno di 100 comunità tra CER e AUC.
Quale la strada preferenziale? Come accelerare la nascita di nuove comunità?
Nel nostro Paese le CER sono in una fase nascente. È questo il momento di porre la massima attenzione nell’individuare gli elementi critici da migliorare per minimizzare i rischi. Date le dimensioni consentite, le energy community potrebbero diventare attori rilevanti del sistema energetico. Quindi, a beneficio della sicurezza del sistema e dei cittadini che aderiscono alle CER è importante dare la responsabilità della loro gestione a soggetti professionali abilitati. A breve verrà reso pubblico il Decreto Comunità Energetiche Rinnovabili, la Commissione europea ha da poco rimandato all’Italia il testo del Decreto che però non è ancora disponibile.
Qualche anticipazione? Prime impressioni?
Stando al documento di illustrazione del Decreto diffuso dal MASE, la novità più rilevante sembrerebbe essere “in caso di superamento di determinate soglie di condivisione dell’energia, destinazione dei benefici economici conseguenti a membri o soci delle CER diversi dalle imprese e/o utilizzo dei medesimi per finalità sociali aventi ricadute sui territori ove sono ubicati gli impianti”.
In generale cosa pensate degli sviluppi legislativi e politici per quanto riguarda il settore fotovoltaico? Alcuni esperti stanno dicendo che i ritardi creano problemi per gli investitori. Voi che ne pensate? Quali dovrebbero essere le priorità?
Il Governo ha avviato diversi interventi di semplificazione a favore del fotovoltaico, in particolare per i piccoli impianti che hanno beneficiato di un iter autorizzativo semplificato e della possibilità di essere realizzati con il Superbonus. Ne risulta che dei 3 GW di rinnovabili installati nel 2022, 2 GW siano stati piccoli impianti, e che dei 6 GW che stimiamo verranno installati di rinnovabili nel 2023, più di 4 GW saranno piccoli impianti.
Invece, gli impianti rinnovabili utility scale devono ancora attraversare un lungo iter autorizzativo, che nella maggior parte dei casi si blocca per i No delle Regioni e dei Comuni, nonostante i progetti abbiano ottenuto l’ok a livello nazionale. Certamente i ritardi creano problemi a chi investe per realizzare i progetti, e li creano anche a tutto il sistema Paese, perché non riusciamo a fare proprio gli impianti che permettono di ridurre i costi dell’energia. Infatti, i piccoli impianti fotovoltaici hanno un costo di generazione dell’energia più che doppio di quello degli impianti a terra.
La priorità è superare gli ostacoli, di varia natura, alla realizzazione degli impianti fotovoltaici utility scale. Specifico di diversa natura perché alcune barriere sono normative, altre sono di natura ideologica.
Rispetto al quadro normativo, è da mettere a posto la questione delle aree idonee, servirebbe anche un riordino delle numerose semplificazioni avviate, rendendole organiche in un Testo Unico. Andrebbe anche migliorato il coordinamento tra i diversi livelli di governance coinvolti nelle autorizzazioni dei nuovi progetti fotovoltaici.
Altri problemi rilevanti? 
Un problema molto sentito dalle nostre imprese associate che andrebbe risolto il prima possibile è  la saturazione virtuale della rete di trasmissione. Elettricità Futura ha più volte segnalato la necessità di trovare nuovi criteri di connessione alla rete di Terna affinché i progetti con basi solide dal punto di vista tecnico e finanziario possano avere certezza di realizzazione.
Sono confidente sulle proposte indicate da Terna anche alla nostra Assemblea, tra cui migliorare il sistema di gestione delle connessioni, aumentare il corrispettivo, semplificare la disciplina di decadenza e rafforzare l’interazione tra il Gestore di rete, le Regioni e i Comuni.
C’è anche da lavorare sulla dimensione percettiva del fotovoltaico, scardinando i falsi miti che si sono consolidati nel senso comune. Le rinnovabili non sottraggono terreno all’agricoltura e non danneggiano i suoli.
Raggiungere il target del Piano elettrico 2030 portando le rinnovabili all’84% del mix elettrico, richiede soltanto lo 0,2% del territorio, e questa minima porzione di suolo non viene danneggiata in alcun modo dagli impianti fotovoltaici. Infatti, gli impianti fotovoltaici non implicano impermeabilizzazione del suolo e/o coperture artificiali permanenti (a differenza del cemento degli edifici e dell’asfalto delle strade).  Peraltro, la superficie utilizzata dal fotovoltaico torna al suo utilizzo precedente terminata la vita utile dell’impianto: le imprese hanno l’obbligo di riportare le aree alle condizioni iniziali.
Cosa pensate del tentativo di aprire fabbriche per la produzione di celle e/o pannelli in Europa, specificatamente in Italia? Circolano voci che i ritardi potrebbero diventare “cronici”. Quale il vostro punto di vista?
In Italia non è solo un tentativo, esistono già alcune realtà con linee di produzione di elevata qualità e innovazione. A Catania sono nati i pannelli solari bifacciali ed Enel sta potenziando la propria fabbrica di moduli fotovoltaici che a breve diventerà la più grande gigafactory d’Europa e arriverà a produrre 15.000 pannelli al giorno: si tratta di moduli sostenibili, tracciabili, prodotti nel pieno rispetto dei diritti dei lavoratori e dei principi dell’economia circolare.
L’impresa italiana Convert progetta e installa in tutto il mondo una tecnologia innovativa, al 100 per cento made in Italy e realizzata da una filiera di sei aziende nazionali, che permette ai pannelli fotovoltaici di ruotare e inseguire il sole.
Secondo uno studio del Gruppo Intesa San Paolo che analizza la filiera delle imprese italiane che producono componentistica per la produzione di energia da fonte rinnovabile, l’Italia con il 3 per cento dell’export mondiale è il sesto paese esportatore di tecnologie rinnovabili nel mondo. Dopo la Germania, l’Italia è il secondo Paese europeo produttore di tecnologie per le rinnovabili.
Per rafforzare la capacità produttiva nazionale di tecnologie per la transizione energetica e sviluppare la filiera italiana dobbiamo aumentare la domanda interna e dare tempistiche certe alle imprese.
In parallelo, se ancora per qualche anno dovremo importare tecnologie fotovoltaiche è sempre più conveniente rispetto a importare combustibili fossili, e non solo da un punto di vista climatico ma anche economico.
Secondo i dati dell’Energy & Strategy Group del Politecnico di Milano, a parità di budget investito, gli impianti fotovoltaici ci danno anche oltre 3 volte più energia elettrica rispetto al gas. Peraltro, questo calcolo considera tutti i costi per la realizzazione dell’impianto fotovoltaico, mentre per il gas tiene conto soltanto del costo della materia prima.
Avete organizzato di recente un appuntamento con Regioni e Comuni. Cosa avete imparato in questo contesto? Quale la posizione di Regioni e Comuni sul fotovoltaico?
In linea di principio, nessuno è contrario allo sviluppo del fotovoltaico, ma è ancora poco radicata la consapevolezza che dire sì a un impianto sul territorio crei benefici locali. L’obiettivo regionale delle rinnovabili non è, per fortuna, visto da tutti come un Burden, ma come un’Opportunity Sharing.
All’Assemblea Pubblica Elettricità Futura, erano presenti anche due Sindaci, Massimo Grillo, Sindaco Città di Marsala (Provincia di Trapani), e Giuseppe Stefio, Sindaco Città di Carlentini (Provincia di Siracusa). Hanno raccontato l’esperienza di due Comuni virtuosi che hanno saputo creare una sinergia tra lo sviluppo delle rinnovabili, i benefici locali, la tutela del paesaggio e del patrimonio artistico e culturale e la produzione di eccellenze agricole ed enogastronomiche.
Un messaggio trasversale ai diversi interventi dell’Assemblea Pubblica di Elettricità Futura è stata la richiesta di rafforzare l’interazione tra tutti i soggetti coinvolti nella realizzazione dei progetti della transizione energetica, le Regioni e i Comuni, come dicevo sopra, sarebbe di grande aiuto anche secondo il Gestore della rete di trasmissione. 
I punti di vista e le opinioni espressi nel presente articolo sono quelli dell’autore e non riflettono necessariamente quelli di pv magazine.
I presenti contenuti sono tutelati da diritti d’autore e non possono essere riutilizzati. Se desideri collaborare con noi e riutilizzare alcuni dei nostri contenuti, contatta: editors@pv-magazine.com."
https://www.pv-magazine.it/2023/11/27/formazione-nel-fotovoltaico-per-installatori-intervista-allacademy-suncity/,"MERCATI & POLITICHE,SVILUPPI DI MERCATO,ITALIA",LARA MORANDOTTI,"NOVEMBRE 27, 2023","Formazione nel fotovoltaico per installatori, intervista all’Academy SunCity","Si sono di recente conclusi gli appuntamenti formativi dell’Academy SunCity per il 2023. Uno dei cicli di incontri  è avvenuto in collaborazione con Huawei FusionSolar Italia, con cui quest’anno sono stati formati oltre 200 installatori, che sono così diventati installatori certificati Huawei.
pv magazine Italia ha intervistato Giulio Piccinini, Community Manager di SunCity Italia, società di ingegneria specializzata in soluzioni di efficienza energetica ed energie rinnovabili che offre servizi per l’efficientamento energetico. La Community SunCitizen unisce professionisti, tecnici, clienti finali, imprese e fornitori.
Quali sono i temi su cui gli installatori necessitano più aggiornamento?
L’incessante e velocissimo susseguirsi delle tecnologie impone un costante aggiornamento. Questo implica per noi di SunCity un monitoraggio approfondito e un dialogo diretto con i nostri partner tecnologici, tra i principali player del mercato, per essere al passo con i tempi, offrendo ai nostri partner installatori soluzioni di formazione ad hoc.  Le tematiche più richieste sono sicuramente relative al mondo del fotovoltaico, nello specifico: sistemi di accumulo, inverter e moduli fotovoltaici. Le importanti partnership tecnologiche nel settore consumer dell’efficientamento ci consentono di garantire una formazione d’eccellenza anche per clima, caldaie e wallbox. L’Academy SunCity rappresenta un’opportunità concreta per i Partner Installatori, commerciali e progettisti di aggiornarsi, di apprendere nuove competenze, potenziando il loro business in modo costante e costituisce uno dei punti di forza della Community di Partner che abbiamo costruito nel tempo.
Sono inclusi anche i temi per la Sicurezza?
Sulla scia del progetto INVERT, nato per informare e sensibilizzare la Community SunCity riguardo ai temi HSE – Health, Safety & Environment – abbiamo scelto di destinare alla nostra Academy momenti di formazione sulle tematiche della sicurezza nell’ambiente lavorativo.
Dove gli installatori riscontrano maggiori difficoltà?
Le problematiche hanno spesso più livelli. Il primo è sicuramente un livello meramente tecnico, legato il più delle volte alle costanti rivoluzioni tecnologiche che sono sempre in atto nel nostro settore. Questo porta inevitabilmente delle asimmetrie informative che cerchiamo di colmare attraverso l’Academy. Per redigere il nostro palinsesto formativo partiamo sempre dalle problematiche riscontrate dai nostri partner o dalle loro esigenze di chiarimenti. Il secondo livello di problematicità riguarda la reperibilità delle informazioni. Il piccolo imprenditore ha spesso grande difficoltà a trovare gli agganci giusti nei tempi necessari e qui veniamo in soccorso noi per fornire le riposte necessarie a livello normativo, burocratico, gestionale e commerciale, sempre attraverso una formazione continua.
Qual è la modalità migliore per formare?
Durante il Covid ci siamo avventurati nel mondo dei webinar producendo circa 100 webinar formativi in 18 mesi. È una modalità che non abbiamo abbandonato, ma adesso senza ombra di dubbio siamo orientati verso una formazione in presenza. Inevitabilmente è la modalità preferita anche dai nostri partner che hanno la possibilità di toccare con mano ed esercitarsi assieme ai Top brand tecnologici con sessioni svolte direttamente presso le sedi centrali Italiane.
I presenti contenuti sono tutelati da diritti d’autore e non possono essere riutilizzati. Se desideri collaborare con noi e riutilizzare alcuni dei nostri contenuti, contatta: editors@pv-magazine.com."
https://www.pv-magazine.it/2023/11/27/startup-australiana-inizia-a-lavorare-su-un-progetto-agrivoltaico-con-accumulo-termico/,"INSTALLAZIONI E IMPIANTI,MERCATI & POLITICHE,SVILUPPI DI MERCATO,TECNOLOGIA E SCIENZA,AUSTRALIA",BELLA PEACOCK,"NOVEMBRE 27, 2023",Startup australiana inizia a lavorare su un progetto agrivoltaico con accumulo termico,"La startup Graphite Energy ha iniziato la costruzione della prima fase di un impianto per l’agricoltura rinnovabile nel Nuovo Galles del Sud. L’impianto, del valore di 29 milioni di dollari australiani (€ 17,5 milioni), è frutto della collaborazione tra Graphite Energy e Cygnus AG.
Graphite Energy non sembra essere sulla scena da molto tempo, ma afferma di aver sviluppato un sistema proprietario di accumulo di energia termica per la decarbonizzazione delle operazioni industriali e manifatturiere. Non è ancora chiaro come questa tecnologia funzionerà all’interno della struttura, ma presumibilmente immagazzinerà energia solare.
Graphite Energy ha dichiarato che l’impianto comprende 5 MW di energia solare da combinare con “molteplici forme di stoccaggio energetico integrato”, oltre a batterie, stoccaggio di energia termica per il riscaldamento, il raffreddamento e l’essiccazione e idrogeno per la sostituzione del diesel.
Il progetto vuole essere un progetto pilota replicabile in Australia e all’estero per dimostrare come l’energia rinnovabile e l’agricoltura possano coesistere, “utilizzando i progressi dell’industria per abilitare le fonti di energia rinnovabile senza rinunciare ai terreni agricoli”, ha dichiarato Graphite Energy.
I presenti contenuti sono tutelati da diritti d’autore e non possono essere riutilizzati. Se desideri collaborare con noi e riutilizzare alcuni dei nostri contenuti, contatta: editors@pv-magazine.com."
https://www.pv-magazine.it/2023/11/27/la-guerra-in-ucraina-ha-innescato-una-fase-unica-nella-storia-delle-rinnovabili/,"MERCATI & POLITICHE,OPINIONI,SVILUPPI DI MERCATO,EUROPA OCCIDENTALE,GERMANIA",EMILIANO BELLINI,"NOVEMBRE 27, 2023",La guerra in Ucraina ha innescato una fase unica nella storia delle rinnovabili,"La straordinaria impennata della domanda di energia rinnovabile innescata dall’inizio della guerra in Ucraina, con il conseguente enorme aumento della capacità produttiva globale dell’industria delle rinnovabili, potrebbe aver rappresentato una fase unica nella storia delle energie pulite, oltre che nel discorso politico sulle questioni energetiche.
È questa la conclusione di un recente studio condotto da un gruppo di ricercatori dell’Università di Friburgo e dell’Università di Münster in Germania, in cui gli autori hanno analizzato le ripercussioni della guerra sul dibattito pubblico nel loro Paese.
“È stato un momento storico particolare e non vedo perché questa dinamica debba continuare o diventare un ciclo regolare”, ha dichiarato a pv magazine l’autore corrispondente della ricerca, Thilo Wiertz. “Ciò che mi sembra chiaro è che la Germania non tornerà ai tempi del gas naturale a basso costo. La Germania sta costruendo grandi capacità di importazione di gas naturale liquido (LNG) e questo contribuisce a mantenere i prezzi ragionevolmente stabili”.
Wiertz ha riconosciuto che in futuro potrebbero verificarsi altre crisi globali, ma non vede motivi per ipotizzare uno schema regolare. Ritiene che il GNL continuerà ad essere più costoso rispetto alle passate importazioni di gasdotti dalla Russia e sarà in conflitto con gli impegni politici di riduzione delle emissioni. “Allo stesso tempo, i costi per la produzione di energia rinnovabile rimarranno bassi, soprattutto a livello internazionale”, ha affermato.
Secondo Wiertz, l’esperienza della crisi ha aumentato la consapevolezza politica e pubblica delle vulnerabilità derivanti dalla dipendenza dalle importazioni di combustibili fossili. Queste vulnerabilità non sono nuove, ma sono state in gran parte assenti dal discorso energetico tedesco negli ultimi decenni.
“Prima della guerra contro l’Ucraina e della successiva crisi energetica, le energie rinnovabili erano percepite da molti come costose e inaffidabili”, ha dichiarato. “I combustibili fossili, al contrario, erano percepiti come problematici dal punto di vista ambientale, ma più solidi dal punto di vista economico. Questo quadro si sta lentamente capovolgendo: Le energie rinnovabili sono ora presentate come un modo per diversificare le importazioni, diminuire la dipendenza e rafforzare la sovranità energetica”.
Questa visione è sostenuta anche dal calo dei costi di produzione delle energie rinnovabili, in particolare del fotovoltaico, e dalle visioni di un rapido avvio di un’economia globale dell’idrogeno. “Forse stiamo entrando in un periodo in cui le energie rinnovabili sono considerate non solo rispettose dell’ambiente, ma anche economicamente e politicamente più affidabili”, ha aggiunto Wiertz. “I combustibili fossili, invece, sono sempre più considerati un rischio geopolitico e un peso del passato. E a ragione”.
Nel documento “A Turn to Geopolitics: Shifts in the German Energy Transition Discourse in Light of Russia’s War Against Ukraine”, pubblicato su Energy Research & Social Science, Wiertz e il suo gruppo hanno analizzato articoli di giornale, tweet, talk show e discorsi parlamentari pubblicati subito dopo lo scoppio della guerra in Ucraina e hanno scoperto che il discorso politico ha segnato una svolta geopolitica nella transizione energetica della Germania, la cosiddetta Energiewende.
I ricercatori hanno identificato, in particolare, quattro cambiamenti discorsivi nel dibattito politico in Germania. Il primo riguarda la questione se le importazioni di gas dalla Russia ostacolino o favoriscano la transizione, mentre il secondo riguarda un “nuovo imperativo morale” per ridurre la dipendenza dai combustibili fossili. Il terzo spostamento riguarda la possibilità di utilizzare le fonti energetiche convenzionali come tecnologie ponte, mentre il quarto inquadra la discussione sulla transizione energetica in termini di sicurezza, libertà e sovranità.
“I cambiamenti discorsivi che abbiamo identificato sono cruciali per comprendere il futuro politico dell’Energiewende e, più in generale, della politica energetica tedesca”, spiegano i ricercatori. “Al momento in cui scriviamo, la guerra continua nel suo secondo anno. È ragionevole supporre che la nuova razionalità geopolitica e le linee di argomentazione identificate daranno forma alla transizione energetica in Germania nel prossimo futuro – e rimescoleranno le posizioni ideologiche consolidate”.
I ricercatori si aspettano che tutti i partiti politici riconsiderino la loro posizione nei confronti della Enegiewende, sottolineando che i discorsi possono cambiare rapidamente se le circostanze cambiano. “Mentre l’analisi del discorso si concentra spesso sul modo in cui certe prospettive diventano egemoniche nel tempo, nel contesto delle crisi può aiutare a identificare i cambiamenti in una fase iniziale”, hanno affermato.
I punti di vista e le opinioni espressi nel presente articolo sono quelli dell’autore e non riflettono necessariamente quelli di pv magazine.
I presenti contenuti sono tutelati da diritti d’autore e non possono essere riutilizzati. Se desideri collaborare con noi e riutilizzare alcuni dei nostri contenuti, contatta: editors@pv-magazine.com."
