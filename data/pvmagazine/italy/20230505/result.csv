url,tag,author,updated_date,title,contents
https://www.pv-magazine.it/2023/05/05/la-francese-reden-rinforza-la-propria-presenza-in-italia-con-portafoglio-solare-da-300-mw/,"INSTALLAZIONI E IMPIANTI,MERCATI & POLITICHE,SVILUPPI DI MERCATO,ITALIA",GWÉNAËLLE DEBOUTTE,"MAGGIO 5, 2023",La francese Reden rinforza la propria presenza in Italia con portafoglio solare da 300 MW,"Il produttore indipendente di energia fotovoltaica Reden ha rafforzato la propria posizione nel mercato delle energie rinnovabili in Italia con la firma di un accordo quadro con Energy 4 Synergy (E4SY) riguardante lo sviluppo di un portafoglio fotovoltaico di almeno 300 MW in Puglia. In base a questo partenariato triennale, E4SY gestirà le autorizzazioni amministrative e gli studi tecnico-ambientali, mentre lo sviluppatore francese si occuperà della costruzione, manutenzione e gestione degli impianti fotovoltaici e agrivoltaici.
La costruzione dei progetti dovrebbe essere completata in fasi da 100 MW all’anno, con l’ultimo impianto da completare entro la fine del 2027. L’energia prodotta sarà venduta al GSE tramite il meccanismo delle aste o tramite contratti di acquisto di energia elettrica (PPA).
“Questo accordo con E4SY supporta la crescita di Reden in Italia e fa parte della nostra strategia di co-sviluppo, che include partnership con sviluppatori esperti e forti. Dato il forte potenziale di mercato, Reden ha recentemente ampliato il proprio team in Italia con sei nuovi dipendenti”, afferma l’Ing. Luca Crisi, Country Director di Reden Italia.
Lo sviluppatore francese è entrato nel mercato italiano alla fine del 2021 e ha attualmente 27 progetti in sviluppo, di cui 312 MW nell’ultima fase di sviluppo o in costruzione e 500 MW in una fase iniziale. Da parte sua, E4SY, fondata nel 2022, sta attualmente sviluppando più di 1,5 GW in Italia e sta lavorando anche a soluzioni integrate tra cui generazione di elettricità, stoccaggio e idrogeno verde.
I presenti contenuti sono tutelati da diritti d’autore e non possono essere riutilizzati. Se desideri collaborare con noi e riutilizzare alcuni dei nostri contenuti, contatta: editors@pv-magazine.com."
https://www.pv-magazine.it/2023/05/05/solare-alpino-al-servizio-delle-stazioni-sciistiche/,"INSTALLAZIONI E IMPIANTI,TECNOLOGIA E SCIENZA,SVIZZERA",EMILIANO BELLINI,"MAGGIO 5, 2023",Solare alpino al servizio delle stazioni sciistiche,"Il fornitore di energia svizzero Axpo ha annunciato che sta progettando un impianto fotovoltaico a terra da 10 MW nel comlesso sciistico di Disentis nel Cantone dei Grigioni, in Svizzera.
La società ha affermato che il progetto, denominato “Ovra Solara Magriel”, sarà situato su una superficie di 80.000 m2 a un’altitudine di 2.100 m. “La ferrovia di montagna e il complesso sciistico di Disentis possono soddisfare il loro fabbisogno elettrico annuale interamente con energia solare locale”, ha affermato Axpo in un comunicato. “L’utilizzo di una rete elettrica già esistente semplifica la realizazzione dell’impianto solare.”
La costruzione dell’installazoione è prevista per la primavera del 2024, mentre il suo completamento è stato fissato per l’autunno del 2026. ”Un altro impianto a terra da 10 MW sarà costruito a partire dall’autunno del 2025 nella città di Tujetsch vicino al bacino idrico di Nalps nel Cantone dei Grigioni”, ha aggiunto la società.
Axpo ha inaugurato a settembre il suo primo progetto fotovoltaico alpino, un impianto fotovoltaico da 2,2 MW sulla diga di Muttsee, a un’altitudine di quasi 2.500 metri sul livello del mare.
L’azienda energetica svizzera si è assicurata nel gennaio del 2022 un contratto di compravendita di energia (PPA) dalla catena di supermercati Denner per il progetto. L’accordo è stato il primo PPA bilaterale per un progetto solare non sovvenzionato in Svizzera.
Nel settembre 2022, la Svizzera ha apportato modifiche alla sua legge sull’energia concentrandosi su misure urgenti per garantire l’approvvigionamento energetico in inverno. La nuova legge federale mira a consentire e facilitare la costruzione di impianti fotovoltaici a terra su larga scala nelle Alpi svizzere, a oltre 1.500 m sopra il livello del mare.
Il governo svizzero dovrebbe fornire sovvenzioni fino a coprire il 60% dei costi di installazione dei progetti ammissibili. Per ottenere gli incentivi, i progetti dorvanno offrire un rendimento invernale di almeno 500 kWh/kW.
Il governo svizzero mira a raggiungere 2 TWh di produzione fotovoltaica alpina con il regime di incentivi.
I presenti contenuti sono tutelati da diritti d’autore e non possono essere riutilizzati. Se desideri collaborare con noi e riutilizzare alcuni dei nostri contenuti, contatta: editors@pv-magazine.com."
https://www.pv-magazine.it/2023/05/05/impianto-fotovoltaico-da-71-mw-per-lo-stabilimento-metalmeccanico-di-berco/,"INDUSTRIA & FORNITORI,INVERTER,MODULI,EMILIA-ROMAGNA,ITALIA",LARA MORANDOTTI,"MAGGIO 5, 2023","Impianto fotovoltaico da 7,1 MW per lo stabilimento metalmeccanico di Berco","Il contratto ventennale PPA (Power Purchase Agreement) che Edison Next ha firmato con Berco – società del Gruppo thyssenkrupp – prevede la progettazione, realizzazione, gestione e manutenzione di un impianto fotovoltaico a terra da circa 7,1 MW presso lo storico sito di Copparo in provincia di Ferrara.
Il nuovo impianto fotovoltaico coprirà una superficie di 96.000 m2 totali e sarà costituito da 70 inverter e da 11.600 moduli PV, montati per la maggior parte su strutture a inseguimento monoassiali e per la restante parte su strutture fisse.
L’impianto fotovoltaico entrerà in esercizio nel 2024 e coprirà il 9% circa del fabbisogno energetico dello stabilimento, dove vengono fabbricati componenti e sistemi sottocarro per macchine movimento terra cingolate e attrezzature per la loro revisione e manutenzione. Si tratta del principale sito produttivo per Berco ed è considerato uno dei poli produttivi più grandi al mondo nel suo settore, che si estende su un’area di 550.000 mq e conta circa 1.400 dipendenti.
“Lo sviluppo di questo impianto fotovoltaico, di taglia significativa, dà un contributo reale e concreto alla riduzione della carbon footprint dello stabilimento. Il fotovoltaico è una tecnologia ormai matura, consolidata e affidabile, che assicura benefici in termini di riduzione energetica ed emissiva, e aumenta l’indipedenza dalla rete, contenendo l’esposizione alla volatilità dei prezzi”, ha dichiarato Marco Steardo Direttore Industry di Edison Next.
“La cooperazione con Edison Next contribuirà in modo significativo all’importante percorso che Forged Technologies e Berco hanno intrapreso nello stabilimento di Copparo per raggiungere l’impatto ambientale della sua produzione in linea con gli ambiziosi obiettivi di riduzione delle emissioni di thyssenkrupp per il 2030”, ha detto Patrick Buchmann, CEO della Business Unit thyssenkrupp Forged Technologies della quale Berco fa parte.
I presenti contenuti sono tutelati da diritti d’autore e non possono essere riutilizzati. Se desideri collaborare con noi e riutilizzare alcuni dei nostri contenuti, contatta: editors@pv-magazine.com."
https://www.pv-magazine.it/2023/05/05/servizio-ricerca-di-lavoro-nel-fotovoltaico-quinta-edizione/,"MERCATI & POLITICHE,SVILUPPI DI MERCATO,ITALIA",LARA MORANDOTTI,"MAGGIO 5, 2023",Servizio ricerca di lavoro nel fotovoltaico: quinta edizione,"Greening-e, società internazionale specializzata nella progettazione, sviluppo, costruzione e manutenzione di impianti energetici con sede a Milano, cerca un sales manager – utility scale per il mercato Italiano che si occuperà della vendita di impianti fotovoltaici di taglia Utility Scale (1-20 MW). Si richiedono almeno 5 anni d’esperienza nella vendita nel settore fotovoltaico.
Heliopolis cerca a Trento un ingegnere elettrico per energie rinnovabili da inserire nella business unit dedicata allo sviluppo, progettazione e costruzione di impianti di energie rinnovabili che si occupi, tra le altre mansioni, di supportare il team nella verifica e validazione delle soluzioni tecniche relative a impianti fotovoltaici, impianti eolici e soluzioni di connessione e dimensionare inverter, cabine di trasformazione dell’energia elettrica e pannelli di distribuzione.
RINA Prime Value Services che opera nei Real Estate Services con una focalizzazione nell’ambito della valutazione e della certificazione tecnico immobiliare, sta cercando per Milano un proposal engineer per offerte EPC con un focus all’innovazione tecnologica ed alla sostenibilità. Il candidato verrà inserito all’interno della business unit Energy e sarà il responsabile della gestione di tutte le fasi di sviluppo del progetto fotovoltaico, dalla selezione del sito allo stato pronto per la costruzione.
Per la sede di Biella, Banca Sella cerca un junior energy manager per la gestione e sviluppo di progetti legati alla sostenibilità ambientale come gestione e monitoraggio del parco fotovoltaico del Gruppo, iniziative per l’ottimizzazione della produzione, definizione dei budget di spesa per le diverse attività ed interventi e reporting per il monitoraggio.
Energy Team, con sede a Trezzano sul Naviglio (MI) cerca un/una energy efficency & demand response consultant Specialist. La risorsa lavorerà sui progetti assegnati sul portafoglio clienti gestito dai consulenti Senior, collaborando con il team di consulenti specialist e con i business developers. Tra le attività si occuperà di studi di fattibilità per l’implementazione di tecnologie utili al risparmio energetico come impianti fotovoltaici e la gestione di progetti per l’analisi della Carbon Footprint di organizzazione e di processo.
 
I presenti contenuti sono tutelati da diritti d’autore e non possono essere riutilizzati. Se desideri collaborare con noi e riutilizzare alcuni dei nostri contenuti, contatta: editors@pv-magazine.com."
https://www.pv-magazine.it/2023/05/05/eni-costruisce-rete-di-ricarica-elettrica-ad-alta-velocita-in-europa/,"BATTERIE,INSTALLAZIONI E IMPIANTI,RETI E INTEGRAZIONE DI RETI,EUROPA OCCIDENTALE,ITALIA",LARA MORANDOTTI,"MAGGIO 5, 2023",Eni costruisce rete di ricarica elettrica ad alta velocità in Europa,"Be Charge, società controllata interamente da Plenitude, che è sua volta una filiale del gruppo Eni, riceverà dalla Commissione Europea e l’italiana Cassa Depositi e Prestiti (CDP)  oltre 100 milioni di euro per la realizzazione entro il 2025 di una delle più grandi reti di ricarica ad alta velocità in Europa. Nello specifico, CDP, come istituto nazionale di promozione, ha concesso un finanziamento di 50 milioni, a cui si aggiungono altri 50,4 milioni a fondo perduto assegnati dalla Commissione Europea.
L’obiettivo di questa operazione è favorire lo sviluppo delle infrastrutture dedicate alla mobilità elettrica e accelerare la transizione energetica attraverso la realizzazione di una rete di oltre 2.000 punti di ricarica “ultra-fast”, con una potenza minima di 150 kW lungo i principali corridoi di trasporto europei di otto Paesi: Italia, Spagna, Francia, Austria, Germania, Portogallo, Slovenia e Grecia.
“Questa operazione si inserisce nel piano della Società, che conta oggi oltre 15.000 punti di ricarica, e ha l’obiettivo di sviluppare una infrastruttura europea ad alta potenza per veicoli elettrici e di raddoppiare la propria rete entro il 2026 raggiungendo 30.000 punti”, ha dichiarato Stefano Goberti, Amministratore Delegato di Plenitude.
Adina Vălean, Commissaria europea per i Trasporti, ha dichiarato: “Con l’Alternative Fuels Infrastructure Facility, intendiamo sostenere la rapida introduzione delle infrastrutture di ricarica. In questo modo si consentirà la diffusione sul mercato di veicoli a zero e a basse emissioni e, in ultima analisi, di trasformare in realtà i nostri obiettivi climatici”.
 
I presenti contenuti sono tutelati da diritti d’autore e non possono essere riutilizzati. Se desideri collaborare con noi e riutilizzare alcuni dei nostri contenuti, contatta: editors@pv-magazine.com."
https://www.pv-magazine.it/2023/05/05/procedure-abilitative-semplificate-societa-agricola-vince-al-tar-del-lazio-grazie-al-silenzio-assenso/,"INSTALLAZIONI E IMPIANTI,LEGGI & ATTI,MERCATI & POLITICHE,SVILUPPI DI MERCATO,ITALIA,LAZIO",LARA MORANDOTTI,"MAGGIO 5, 2023",Procedure Abilitative Semplificate: società agricola vince al TAR del Lazio grazie al silenzio-assenso,"Di recente, lo studio legale Dentons ha assistito la Società Agricola Apollo Solare 2 – indirettamente controllata dalla società di investimenti israeliana Helios Energy Investments – nei due ricorsi presentati innanzi al Tribunale Amministrativo Regionale (TAR) Lazio contro il Comune di Latina, che si era opposto alla costruzione di due impianti fotovoltaici a terra in aree agricole.
Con due sentenze gemelle (n. 202/2022 e n. 203/2022), il TAR Lazio ha accertato l’avvenuta formazione del silenzio – assenso sulle Procedure Abilitative Semplificate (PAS) presentate dalla ricorrente per la costruzione degli impianti e ha annullato i provvedimenti con cui il Comune di Latina ordinava di non iniziare o non proseguire i lavori.
Dentons ha agito con un team guidato da Luigi Costa, partner e direttore della divisione Project, energy and infrastructure, e coordinato dalla managing counsel Ginevra Biadico, coadiuvati dall’avvocatessa Silvia Lazzati. pv magazine ha intervistato le due avvocatesse.
pv magazine: ci potreste spiegare brevemente la storia, la problematica e il risultato di questo caso?
Con le sentenze nn. 202/2022 e 203/2022, il T.A.R. del Lazio (Latina) ha annullato i provvedimenti con cui il Comune di Latina aveva ordinato ad una società agricola di non dare inizio e/o continuità ai lavori per la realizzazione di due impianti fotovoltaici a terra della potenza nominale di quasi 1 MWp ciascuno. In sintesi, la vicenda trae origine dall’acquisto da parte della società ricorrente di alcuni terreni in agro del Comune di Latina, reputati adeguati alla costruzione ed esercizio di impianti fotovoltaici ed alla conduzione agricola abbinata in quanto né soggetti a vincoli paesaggistici o di altro tipo né destinati a colture pregiate. Esclusa dalla Regione la necessità di sottoporre i due progetti a V.I.A. ed espletato il procedimento di “screening”, tra ottobre 2020 e maggio 2021 la società agricola aveva presentato al Comune due istanze di PAS allegando la documentazione richiesta dall’art. 6 del D.Lgs. n. 28/2011. Confidando che si fosse formato silenzio – assenso sulle Procedure Abilitative Semplificate (PAS), la società ricorrente aveva successivamente provveduto al deposito di un Piano di Utilizzazione Aziendale (PUA) ai sensi dell’art. 57 L.R. Lazio n. 38/1999, avente ad oggetto l’utilizzo delle aree destinate all’attività agricola e non occupate dagli impianti in questione.
Cosa è successo, invece?
A distanza di oltre un anno dalla presentazione delle due istanze di PAS, il Comune di Latina aveva ordinato alla società agricola di non eseguire o interrompere i lavori per la realizzazione dei due impianti fotovoltaici giacché – essendo in corso l’approvazione del regolamento comunale di individuazione delle aree “non idonee” all’installazione di impianti fotovoltaici a terra – sul territorio di Latina sarebbero stati meritevoli di accoglimento solo i progetti ricadenti nelle zone classificate come “aree idonee”, così come individuate dalla relativa cartografia di riferimento. Tale decisione conseguiva anche alla mancata approvazione, da parte della commissione agraria comunale, del PUA presentato dalla società agricola.
Con le sentenze, quali principi in materia di costruzione di impianti fotovoltaici tramite PAS ha stabilito il TAR del Lazio ?
L’elemento che è stato determinante per le due sentenze in oggetto può essere individuato nell’avvenuto accertamento, da parte del giudice amministrativo, dell’avvenuta formazione del silenzio – assenso sulle istanze di PAS presentate dalla società agricola per la costruzione dei due impianti fotovoltaici. Il TAR Lazio (Latina), ha infatti chiarito che – nell’ipotesi di PAS – il titolo abilitativo all’installazione di impianti fotovoltaici si intende a tutti gli effetti conseguito decorsi 30 giorni dalla data di presentazione della relativa documentazione all’ente comunale competente senza che siano intervenuti espliciti dinieghi e senza che si siano verificate cause di sospensione di detto termine. Nel caso in oggetto le istanze di PAS sono state presentate tra ottobre 2020 e maggio 2021 ed il Comune ha emesso le ordinanze di non inizio lavori nel maggio 2022, ossia ben oltre il termine di 30 giorni per l’esercizio del potere inibitorio da parte del Comune previsto dall’art. 6 del D.Lgs. n. 28/2011.
Le sentenze, oltre a fornire un importante ausilio interpretativo in materia di procedimento autorizzativo semplificato per la costruzione di impianti fotovoltaici di potenza inferiore a 1 MW in area agricola rurale, arrivano in un momento di grande incertezza per gli operatori del settore che intendono sviluppare progetti all’interno della Regione Lazio, quindi possono sicuramente costituire un faro in tal senso. Le stesse, infatti, sono tra le prime pronunce riguardanti il territorio della Regione Lazio ad essere pubblicate dopo la declaratoria di incostituzionalità della moratoria regionale (avvenuta ad opera della sentenza n. 221 del 27 ottobre 2022) per l’installazione degli impianti alimentati da fonti rinnovabili “fino ad avvenuta individuazione delle aree e dei siti non idonei all’installazione degli stessi da parte dei Comuni interessati”. Di grande rilievo è, altresì, l’affermazione del principio secondo cui la mancata approvazione del PUA da parte della commissione agraria comunale non può inibire la realizzazione di un impianto agrivoltaico, non esistendo alcuna disposizione di legge che richieda espressamente l’approvazione dello stesso per il completamento di una procedura di PAS.
Immagine: Ginevra Biadico
Immagine: Silvia Lazzati
I presenti contenuti sono tutelati da diritti d’autore e non possono essere riutilizzati. Se desideri collaborare con noi e riutilizzare alcuni dei nostri contenuti, contatta: editors@pv-magazine.com."
