url,tag,author,updated_date,title,contents
https://www.pv-magazine.it/2023/03/13/atti-ufficiali-mase-approva-progetto-da-19-mw-di-ecopiedmont-nel-torinese/,"LEGGI & ATTI,MERCATI & POLITICHE,ITALIA",SERGIO MATALUCCI,"MARZO 13, 2023",Atti ufficiali: MASE approva progetto da 19 MW di Ecopiedmont nel torinese,"Il ministero dell’Ambiente e della Sicurezza Energetica (MASE) ha espresso giudizio positivo sulla compatibilità ambientale dell’impianto fotovoltaico da 18,77 MW proposto da Ecopiedmont1 e delle opere di connessione da realizzarsi nei Comuni di Lombardore e San Benigno Canavese (Torino).
La Regione Piemonte ha espresso parere favorevole ai fini della pronuncia di compatibilità ambientale da parte del Ministero dell’Ambiente e della Sicurezza Energetica, sul progetto di realizzazione di un impianto agrivoltaico della potenza di 14,45 MW presentato da Ellomay Solar Italy Sixteen nel Comune di Novi Ligure (Alessandria). 
La direzione Ambiente, Energia e Territorio della Regione Piemonte ha pubblicato l’autorizzazione paesaggistica per un nuovo impianto fotovoltaico a terra con potenza di 3 MW nel comune di Frugarolo (Alessandria).
La Regione Emilia-Romagna ha pubblicato un avviso al pubblico sulla verifica di assoggettabilità a valutazione di impatto ambientale di un impianto nel comune di Terre del Reno (Ferrara) da 5,5 MW proposto da Sol.In.Cal.
Il servizio VIA della Regione Sardegna ha pubblicato un avviso al pubblico per raccogliere entro il 3 aprile osservazioni sul progetto di impianto agri-fotovoltaico a terra da 7,8 MW nel Comune di Sedini (Sassari). Il progetto è proposto da Solar GSA.
Il Comune di Trapani ha dato notizia dell’avvio della procedura di Valutazione di Impatto Ambientale (VIA) per un impianto agro fotovoltaico della potenza complessiva di 50 MW proposto da Marsala Energie nel Comune di Paceco (TP) e Misiliscemi (TP). 
Il Comune di Manfredonia (Foggia) ha dato notizia dell’avvio della procedura di Valutazione di Impatto Ambientale (VIA) per un impianto agrofotovoltaico della potenza complessiva di 49,4 MW proposto da Limes 9 in due lotti di 13 e 51 ettari nel comune di Foggia.
I presenti contenuti sono tutelati da diritti d’autore e non possono essere riutilizzati. Se desideri collaborare con noi e riutilizzare alcuni dei nostri contenuti, contatta: editors@pv-magazine.com."
https://www.pv-magazine.it/2023/03/13/trenitalia-al-via-un-nuovo-impianto-fotovoltaico-in-umbria/,"INSTALLAZIONI E IMPIANTI,ITALIA,UMBRIA",LARA MORANDOTTI,"MARZO 13, 2023","Trenitalia, al via un nuovo impianto fotovoltaico in Umbria","La transizione energetica avviata dal Gruppo FS è di recente passata attraverso una pietra miliare del suo percorso: l’installazione dell’impianto fotovoltaico sulla copertura dell’Officina Manutenzione Ciclica Locomotive (OMCL) di Foligno, stabilimento industriale di Trenitalia, società capofila del Polo Passeggeri del Gruppo Fs Italiane. Qui avviene la manutenzione delle locomotive elettriche e dei convogli elettrici leggeri a composizione bloccata e dei loro componenti.
Il nuovo impianto fotovoltaico, frutto di un investimento pari a 2,2 milioni di euro, ha la previsione di produrre il 20% del fabbisogno complessivo dell’impianto grazie ai 2.564 pannelli solari in silicio monocristallino per una superficie utile di 5.560 metri quadrati.
L’impianto di Foligno è un’operazione che si inserisce nel programma per la produzione di energia elettrica da fonti green del Gruppo FS, annunciata dall’amministratore delegato Luigi Ferraris nel maggio 2022 e che mira a soddisfare il 40% dell’intero fabbisogno energetico del gruppo con le rinnovabili.
Nel piano si prevede di installare pannelli fotovoltaici sulle coperture delle circa 50 officine presenti sul territorio nazionale, con l’obiettivo di arrivare a una produzione installata di almeno 15 MW.
L’ambizioso piano passa anche attraverso il bando di gara europeo per venti nuovi impianti fotovoltaici lanciato lo scorso gennaio. Il valore totale è di 130 milioni di euro per la loro progettazione esecutiva e realizzazione da eseguirsi presso le aree di proprietà del Gruppo FS Italiane limitrofe alle sottostazioni elettriche ferroviarie.
I presenti contenuti sono tutelati da diritti d’autore e non possono essere riutilizzati. Se desideri collaborare con noi e riutilizzare alcuni dei nostri contenuti, contatta: editors@pv-magazine.com."
https://www.pv-magazine.it/2023/03/13/deye-presenta-batteria-al-litio-ferro-fosfato-per-impianti-su-tetti/,"INDUSTRIA & FORNITORI,INVERTER,TECNOLOGIA E SCIENZA,CINA",BEATRIZ SANTOS,"MARZO 13, 2023",Deye presenta batteria al litio ferro fosfato per impianti su tetti,"Il produttore cinese di inverter NingBo Deye Inverter Technology (Deye) ha sviluppato un nuovo sistema di accumulo di batterie al litio ferro fosfato (LiFePO4) per applicazioni su tetti residenziali e commerciali. “La serie RW M6.1 è particolarmente adatta per scenari applicativi ad alta potenza, spazio di installazione limitato, carico limitato e ciclo di vita lungo”, dice l’azienda in un comunicato.
È possibile collegare in parallelo fino a 32 moduli batteria, con capacità comprese tra 6,14 kWh e 196,48 kWh. Un modulo ha una tensione nominale di 51,2 V, misura 460 mm x 720 mm x 143 mm e pesa 55 kg. È adatto per l’installazione a parete o a pavimento e ha una profondità di 160 mm con un pannello sospeso.
“La batteria a bassa tensione è una risorsa energetica di riserva per l’elettricità domestica. L’accumulo di grande capacità è progettato per offrire ai proprietari di case l’opportunità di massimizzare l’autoconsumo di energia solare, riducendo la potenza assorbita dalla rete e aumentando la potenza extra generata dalla batteria e dal solare fotovoltaico”, è quanto riportato da Deye.
La nuova batteria, che ha un tempo di vita di oltre 6.000 cicli e che è fornita con garanzia 10 anni, si scarica a temperature comprese tra -20° C e 55° C e si ricarica a temperature comprese tra 0° C e 55° C.
Il nuovo prodotto è classificato IP65 ed è stato approvato secondo le certificazioni UL 1973, IEC 62619 e UN 38.3.
I presenti contenuti sono tutelati da diritti d’autore e non possono essere riutilizzati. Se desideri collaborare con noi e riutilizzare alcuni dei nostri contenuti, contatta: editors@pv-magazine.com."
https://www.pv-magazine.it/2023/03/13/lagrivoltaico-che-migliora-foraggio-e-pascolo/,"INSTALLAZIONI E IMPIANTI,MODULI,TECNOLOGIA E SCIENZA,FRANCIA",GWÉNAËLLE DEBOUTTE,"MARZO 13, 2023",L’agrivoltaico che migliora foraggio e pascolo,"La società francese di energia eolica e solare Valeco ha pubblicato i primi risultati di un progetto agrivoltaico lanciato alla fine del 2022, che combina la generazione solare con la produzione di foraggi nel dipartimento francese di Saône-et-Loire.
Sviluppato in collaborazione con l’agricoltore locale Pôle ovin de Charolles, l’Istituto superiore di agricoltura di Charolles (Eplefpa)  e la Camera dell’agricoltura di Saône-et-Loire, il progetto ha lo scopo di indagare come la presenza di pannelli solari influenzi quantità e qualità della crescita del foraggio e come si comportano le pecore in un ambiente agrivoltaico.
La struttura è stata suddivisa in un’area ospitante pannelli solari con file di moduli a 2,5 m di distanza, una seconda area con moduli solari a 4 m di distanza tra le file e una terza area di riferimento senza pannelli fotovoltaici.
Dopo il primp anno di test, Valeco ha rivelato che l’ombra generata dai pannelli solari permette di proteggere il prato da condizioni climatiche estreme e che la crescita del foraggio sotto i pannelli rallenta in primavera. Inoltre, l’erba forma poche spighe sotto i pannelli, con il risultato di essere più digeribile per gli animali, e tra i filari l’erba è di migliore qualità rispetto a quella che cresce nell’area di controllo senza pannelli perché riceve più luce diretta.
Lo studio non ha mostrato impatti negativi nemmeno sul pascolo delle pecore. Al contrario, gli animali approfittano della protezione dei pannelli per cercare riparo dal caldo o dalla pioggia.
Laurent Solas, direttore tecnico della Camera dell’agricoltura di Saône et Loire ha spiegato: “L’ombra fornita dai pannelli è un vantaggio per dare sollievo agli animali quando il sole e il caldo sono troppo forti. Possiamo anche identificare miglioramenti nella distribuzione delle precipitazioni sotto i pannelli. I test sono molto importanti per regolare la configurazione e creare le migliori condizioni per una perfetta coesistenza tra la produzione di energia elettrica e l’agricoltura”.
 
I presenti contenuti sono tutelati da diritti d’autore e non possono essere riutilizzati. Se desideri collaborare con noi e riutilizzare alcuni dei nostri contenuti, contatta: editors@pv-magazine.com."
https://www.pv-magazine.it/2023/03/13/tages-capital-rischio-di-connessione-principale-freno-alle-attivita-di-repowering/,"FINANZA,INDUSTRIA & FORNITORI,LEGGI & ATTI,MERCATI & POLITICHE,MODULI,POLITICA,ITALIA",SERGIO MATALUCCI,"MARZO 13, 2023",Tages Capital: rischio di connessione principale freno alle attività di repowering,"Il rischio di connessione alla rete rallenterà le operazioni di repowering in Italia, diminuendo gli effetti delle regole del Gestore dei Servizi Energetici (GSE) e delle recenti semplificazioni normative che potrebbero, per un fondo come Tages, portare a un aumento di oltre il 10% di potenza sul totale installato e un aumento del 25-30% della potenza dei parchi direttamente oggetto di repowering. 
“Si può installare, teoricamente, anche il 30-35% di potenza in più, al netto del cambio di geometria delle file per permettere la rotazione dei tracker e installare moduli bifacciali”, spiega Luca Gianni, Project Manager e Asset Manager di Tages Capital SGR. “Questo però solo per gli impianti adatti, o meglio per le sezioni adatte.”
La percentuale degli impianti oggetto di revamping e repowering scende poi in funzione anche della strategia d’investimento che è funzione del periodo d’investimento. 
Tages Capital ha due fondi in gestione. Il primo, di 270 MW, è stato completamente investito e la fase di investimento è terminata a inizio del 2019. L’investimento del secondo, da 350 MW di cui 240 MW fotovoltaico e 80 MW eolico, è in fase di ultimazione. 
Mentre gli investimenti del primo fondo non consideravano il revamping e repowering per via dell’incertezza legislativa tipica del periodo in cui sono stati fatti gli investimenti, e cioè prima del 2019, gli investimenti del secondo fondo considerano i benefici delle nuove regole pubblicate dal GSE a fine 2017.
Gianni ricorda che Tages Capital ha fatto direttamente esperienza del rischio di connessione in due casi, spiegando che nel caso di nuove infrastrutture di rete non si rientra più nelle procedure autorizzative semplificate, obbligando gli investitori a seguire un procedimento più strutturato come l’Autorizzazione Unica. In questo caso si deve anche scontare il rischio autorizzativo. 
“Abbiamo bisogno della capacità di rete che possa ricevere la potenza aggiuntiva senza dover trovare delle soluzioni alternative di connessione non economiche, come una connessione a diversi chilometri di distanza. Costruire quattro chilometri di elettrodotto non ha senso, da un punto di vista privato, per connettere 200 kW”, spiega Gianni a pv magazine. “Per fare un elettrodotto ci stiamo scontrando con un processo di esproprio di terreni che non si sta completando nei tempi sperati”.
Il rischio di connessione porterà, per fondi come Tages, a focalizzare eventuali operazioni di repowering in zone geografiche con maggiore capacità. 
Tages prevede operazioni di revamping su circa il 50% degli impianti gestiti attraverso il secondo fondo e solo in minor parte interventi di repowering. Priorità appunto a siti con possibilità di rete in terreni che si prestano a questo tipo d’intervento. 
“Abbiamo ipotizzato di operare revamping su 85 MW su un recente portafoglio acquisito. Parliamo di oltre la metà del portafoglio. Alcuni cantieri sono già aperti e alcuni degli interventi dovrebbero concludersi già entro fine anno”.
Prima della conferma del 2021 da parte del GSE, rimaneva ancora il dubbio che non si potessero installare moduli bifacciali. Ora che i dubbi sono stati sciolti, le operazioni di revamping e repowering includeranno, nella maggior parte dei casi, moduli bifacciali. “L’80% degli impianti su cui opereremo interventi di revamping e repowering avranno moduli bifacciali.”
Tages, nel quadro del primo fondo, ha poi cambiato anche pannelli obsoleti per 45 MW attraverso richieste verso i fornitori originari di moduli.
“Alcuni fornitori non avevano ancora la maturità tecnologica per permettere una performance di almeno 20 anni. Alcuni moduli si sfaldavano, si sfarinavano, si delaminavano. Abbiamo dovuto cambiare pannelli. Al netto di questo beneficio, le regole sul revamping ha permesso di passare da strutture fisse a tracker monoassiali, con un aumento del 20% della radiazione solare catturata”.
Le procedure di revamping/repowering ammesse sono stabilite dal GSE nel documento “Gestione esercizio degli impianti di produzione di energia elettrica da fonti rinnovabili, diversi dai fotovoltaici, ammessi agli incentivi”, pubblicato a Dicembre 2017.
I presenti contenuti sono tutelati da diritti d’autore e non possono essere riutilizzati. Se desideri collaborare con noi e riutilizzare alcuni dei nostri contenuti, contatta: editors@pv-magazine.com."
