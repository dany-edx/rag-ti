url,tag,author,updated_date,title,contents
https://www.pv-magazine.it/2023/11/29/ediliziacrobatica-nasce-acrobatica-fotovoltaico-per-installazioni-residenziali/,"MERCATI & POLITICHE,SVILUPPI DI MERCATO,ITALIA",LARA MORANDOTTI,"NOVEMBRE 29, 2023","EdiliziAcrobatica, nasce Acrobatica Fotovoltaico per installazioni residenziali","Acrobatica Energy, controllata di  EdiliziAcrobatica, specializzata in lavori di edilizia in doppia fune di sicurezza, sta entrando nel mercato del fotovoltaico residenziale con la divisione Acrobatica Fotovoltaico. pv magazine Italia ha intervistato Tino Seminara, AD di Acrobatica Energy.
Quali sono i servizi offerti?
La nostra offerta non si limita all’installazione dell’impianto fotovoltaico, ma si estende a un servizio a 360°. Gestiamo l’intero processo, dalla progettazione (con il nostro studio interno) alla manutenzione dell’impianto. Ma ciò che ci rende veramente unici sul mercato è il nostro impegno oltre il fotovoltaico. Offriamo, infatti, un servizio dedicato alla cura dei tetti: avendo acquisito negli ultimi 30 anni un’enorme esperienza sulle coperture riusciamo a effettuare un’analisi per garantire di poggiare l’impianto fotovoltaico su una superficie sana e appropriata. A ciò si aggiunge un servizio per estendere la durata della vita utile dei tetti del 50%. Questo non solo preserva gli investimenti dei nostri clienti, ma dimostra il nostro impegno a lungo termine per la sostenibilità e la manutenzione responsabile.
Quale il plusvalore di EdiliziAcrobatica nel comparto del fotovoltaico?
La forza di Acrobatica Fotovoltaico è un connubio di capillarità sul territorio, storicità e professionalità. Con oltre 130 sedi distribuite in tutta Italia e all’estero, e più di 1.700 operatori su fune quotidianamente impegnati sui tetti degli edifici, garantiamo una presenza diffusa e una risposta tempestiva alle esigenze del mercato. Il lancio della nuova business unit del Gruppo, Acrobatica Fotovoltaico, sottolinea il nostro impegno nei confronti della comunità, offrendo un servizio che va ben oltre la semplice installazione di impianti fotovoltaici. Abbiamo varcato nuovi confini nell’innovazione, aprendo le porte del fotovoltaico anche ai proprietari degli appartamenti in condominio. Con la possibilità di installare impianti fotovoltaici sui tetti dei condomini, stiamo creando un cambiamento tangibile nel modo in cui la comunità partecipa alla sostenibilità. Questa strategia democratizza l’accesso all’energia solare e contribuisce in modo più ampio alla riduzione delle emissioni inquinanti in atmosfera. Ogni proprietario di appartamento coinvolto diventa parte integrante della nostra missione di creare un impatto ambientale positivo, rendendo il fotovoltaico una realtà accessibile a un numero ancora maggiore di individui. È un passo avanti nell’offrire soluzioni sostenibili che abbracciano l’intera comunità, guidati dalla passione per un futuro più verde e responsabile.
Quali gap intende colmare?
Ciò che percepiamo come l’unico vero “gap” in questo contesto è il divario di accesso al fotovoltaico nei singoli condomini, un vuoto di opportunità che Acrobatica è determinata a colmare. La nostra missione è ispirata dalla volontà di offrire a tutti i clienti, senza discriminazioni, la stessa possibilità di abbracciare l’energia solare. Con Acrobatica Fotovoltaico abbiamo progettato un prodotto appositamente per chi vive in condominio, eliminando ogni barriera che impediva a questa parte della popolazione di beneficiare dell’energia solare. Abbiamo reso possibile l’installazione di impianti sui tetti dei palazzi, collegandoli al contatore individuale di ciascun condomino. Questa soluzione non solo sfrutta una superficie spesso trascurata, ma offre anche un contributo significativo alla riduzione dell’impatto ambientale. La nostra iniziativa ha molteplici vantaggi poiché, oltre ad alleggerire le bollette, riduce anche la dipendenza dai combustibili fossili, una necessità sempre più pressante per le famiglie che cercano di far quadrare il budget mensile. La nostra dedizione va oltre l’ambito aziendale, abbracciando una prospettiva sociale e ambientale che riflette il nostro impegno a contribuire positivamente alla vita delle famiglie italiane e all’ecosistema in cui viviamo.
Quali sono le principali esigenze dei clienti?
Riconosciamo che i clienti cercano un servizio che renda l’adozione di impianti fotovoltaici paragonabile all’acquisto di una commodity. La nostra offerta, concepita come un servizio chiavi in mano, non si limita alla vendita e all’installazione, ma si estende alla gestione di eventuali problemi sulla copertura. La nostra professionalità è al servizio del cliente, garantendo una soluzione completa e affidabile. In un contesto italiano in cui milioni di persone vivono in condomini e l’adozione dell’energia solare è stata finora un ostacolo, riteniamo che coinvolgere questa parte della popolazione sia cruciale per un impatto significativo sulla riduzione delle emissioni di CO2 nell’atmosfera. La nostra missione è estendere la nostra offerta di servizi a chiunque desideri abbracciare l’energia solare, offrendo un’opportunità tangibile per contribuire a costruire un futuro più sostenibile.
Oltre all’installazione intervenite anche per la manutenzione?
Per noi, l’installazione rappresenta solo l’inizio di una relazione duratura, un biglietto da visita che dimostra il nostro impegno a offrire un servizio di qualità superiore rispetto a qualsiasi altro sul mercato. Offriamo un pacchetto completo che preserva l’efficienza dell’impianto e l’integrità strutturale del tetto, le gronde e l’impermeabilizzazione. Vediamo il tetto non più solo come una copertura, ma come un prezioso patrimonio che, oltre a proteggere chi vi risiede sotto, contribuisce a generare reddito e benefici ambientali. Inoltre, poniamo l’attenzione su una riflessione spesso trascurata: tutti si domandano quanto duri un impianto fotovoltaico, ma pochi considerano se il tetto resisterà abbastanza a lungo da supportare l’impianto installato. In un contesto in cui gran parte del patrimonio edilizio italiano supera i 40 anni, garantire la durata del tetto per almeno altri 25 anni diventa cruciale. La nostra missione non si limita solo alla sostenibilità energetica, ma abbraccia la tutela del patrimonio edilizio italiano, assicurando che ogni intervento contribuisca non solo alla longevità dell’impianto fotovoltaico, ma anche alla conservazione e alla valorizzazione del nostro tessuto urbano.
Infine, due parole sul background del brand?
Ci distinguiamo nel settore proprio la nostra storia e la completezza del nostro approccio. Dal 1994 operiamo nel mercato residenziale, accumulando esperienza e consolidando la nostra presenza sui tetti dei condomini e in generale sugli involucri esterni. Siamo una realtà ormai radicata che ha saputo cogliere le diverse opportunità del mercato diversificando le sue linee di business: siamo qui per rimanere e sostenere la transizione verso un’economia più sostenibile. La nostra filosofia è ancorata alla gestione interna delle installazioni. Contrariamente a molti altri attori del settore, non ci rivolgiamo all’esterno per le installazioni, ma le eseguiamo con il nostro personale dipendente. Questo non solo garantisce un maggiore controllo sulla qualità del lavoro, ma anche una coerenza con la nostra promessa di professionalità e affidabilità.
I presenti contenuti sono tutelati da diritti d’autore e non possono essere riutilizzati. Se desideri collaborare con noi e riutilizzare alcuni dei nostri contenuti, contatta: editors@pv-magazine.com."
https://www.pv-magazine.it/2023/11/29/le-principali-associazioni-solari-europee-sono-di-nuovo-divise/,"COMPONENTISTICA PER MONTAGGIO,INDUSTRIA & FORNITORI,INVERTER,LEGGI & ATTI,MERCATI & POLITICHE,POLITICA,SVILUPPI DI MERCATO,CINA,EUROPA OCCIDENTALE",ANGELA SKUJINS,"NOVEMBRE 29, 2023",Le principali associazioni solari europee sono di nuovo divise?,"Una notizia pubblicata venerdì dal quotidiano francese Le Monde è stata la miccia che ha scatenato una tempesta mediatica tra due dei più importanti gruppi di pressione europei del fotovoltaico, SolarPower Europe e l’European Solar Manufacturing Council (ESMC).
Secondo Le Monde, SolarPower Europe, con sede a Bruxelles, starebbe cercando di indebolire il progetto di legge dell’Unione Europea (UE) relativo al divieto di importazione di prodotti realizzati parzialmente o interamente con lavoro forzato. SolarPower Europe, con sede a Bruxelles, ha negato queste affermazioni nell’articolo e anche a pv magazine.
L’amministratrice delegata di SolarPower Europe, Walburga Hemetsberger, ha dichiarato a pv magazine che l’associazione, forte di 300 membri e composta per il 13% da aziende con sede in Cina, non sta cercando di indebolire la legislazione dell’UE. “Il nostro obiettivo è, ed è sempre stato, quello di garantire che la legislazione possa fare ciò che si prefigge, ovvero fermare l’importazione nell’UE di prodotti realizzati con il lavoro forzato”, ha dichiarato.
Secondo l’articolo di Le Monde, due documenti interni trapelati e un’e-mail dimostrano che SolarPower Europe si oppone al principio dell’inversione dell’onere della prova, optando invece per il suo programma Solar Stewardship Initiative (SSI), fondato nel 2021. Hemetsberger ha smentito questa affermazione.
“Non abbiamo mai suggerito che l’SSI debba sostituirsi al divieto del lavoro forzato o alle iniziative di sostenibilità ad esso collegate”, ha dichiarato. “L’SSI servirà ad accelerare gli obiettivi e l’attuazione del divieto di lavoro forzato, della direttiva sulla due diligence di sostenibilità aziendale e di altre normative”.
Hemetsberger ha dichiarato che SolarPower Europe concorda con la posizione della Commissione Europea sul mantenimento dell’onere della prova da parte delle aziende. La legislazione della Commissione Europea prevede che la Commissione faccia un elenco di aree geografiche e settori economici ad “alto rischio” di ricorso al lavoro forzato, con l’onere della prova che ricade sulle aziende per dimostrare che non ricorrano al lavoro forzato.
Una volta appresa la notizia, l’European Solar Manufacturing Council (ESCM) ha diffuso un proprio comunicato stampa. Il direttore politico dell’organizzazione con sede a Bruxelles, Jens Holme, ha dichiarato che l’indebolimento della legislazione è “estremamente distruttivo” e incongruo con la responsabilità sociale dell’industria. “Noi di ESMC siamo scoraggiati nell’apprendere che tali valori siano associati al nostro settore”, ha dichiarato. “Ci aspettiamo che i nostri colleghi di SolarPower Europe chiariscano la loro posizione: non volete un solido divieto su tutti i prodotti che prevedono il lavoro forzato?”.
È chiaro che si sta allargando una frattura tra le associazioni di categoria. Ma le divisioni nell’industria solare europea non sono nuove. L’associazione EU ProSun è stata fondata nel 2012 con l’obiettivo di difendere la filiera europea del fotovoltaico dall’incombente potenza dell’industria cinese dei moduli.
L’ente si è battuto per l’introduzione di dazi antidumping e antisovvenzioni contro i prodotti solari cinesi, che hanno portato la Commissione europea a sviluppare una soglia minima di prezzo sui pannelli fotovoltaici cinesi nel 2013. EU Prosun è diventata inattiva nel 2018 dopo diversi anni di lotta con l’associazione egemone, contraria all’introduzione di misure di restrizione sui moduli cinesi.
ESCM e SolarPower Europe hanno anche recentemente espresso pareri opposti sulla legge del Parlamento europeo sull’industria a zero emissioni, recentemente approvata. Il direttore politico di SolarPower Europe, Dries Acke, ha avvertito che i requisiti della legge – che limitano i progetti in appalto che utilizzano tecnologie di provenienza extra-UE – possono essere un “campanello d’allarme” per il settore solare e “per coloro che si impegnano per la sicurezza energetica e gli obiettivi climatici dell’UE”. Ma il direttore politico dell’ESMC, Žygimantas Vaičiūnas, ha preso una strada diversa e ha affermato che la legge si allinea “perfettamente” agli interessi dell’industria europea.
Alla domanda se queste nuove divisioni siano positive per il settore solare, Hemetsberger di SolarPower Europe ha risposto che qualsiasi apparente disunione – o quelle che lei definisce “sfumature nel posizionamento” – è “deplorevole” in quanto indebolisce la voce complessiva dell’industria solare. “La sfida del nostro tempo richiede una rappresentanza unitaria del settore”, ha dichiarato.
Holme di ESMC ha dichiarato a pv magazine che la sua associazione favorisce fortemente i produttori europei di fotovoltaico e l’intero settore, e SolarPower Europe “potrebbe” allinearsi a questi valori. In fin dei conti, però, entrambe le organizzazioni hanno un nemico comune: l’industria dei combustibili fossili. Ma la transizione climatica, che si basa sull’abbandono graduale dei combustibili fossili e sull’introduzione graduale del fotovoltaico, “non deve” essere contaminata da violazioni dei diritti umani.
“Speriamo di poter concordare una posizione comune sul fatto che le violazioni dei diritti umani, in particolare il lavoro forzato, dovrebbero essere una no-go zone per il settore solare europeo”, ha dichiarato Holme.
Il calo dei prezzi dei pannelli di quest’anno, la produzione fotovoltaica europea, le tariffe e la prevenzione del lavoro forzato. Il 6 dicembre alle 12:30 CET discuteremo con analisti, associazioni di categoria e rappresentanti dell’industria di quanto possa durare il calo dei prezzi dei pannelli, dello stato attuale e delle dimensioni della produzione fotovoltaica europea, di chi sta spingendo per l’introduzione di tariffe e se queste sarebbero efficaci, e di quali misure si stanno sviluppando a livello europeo per garantire condizioni di lavoro accettabili. Tra i relatori vi sono: Alexia Ruvoletto, Senior Policy Advisor on Trade | SolarPower Europe Elisabeth Schellmann, Policy Officer – Seconded National Expert | Commissione Europea Johan Lindahl, Secretary General | European Solar Manufacturing Council Jochen Hauff, Director of Corporate Strategy, Energy Policy & Sustainability | BayWa r.e. Per maggiori informazioni e per la registrazione gratuita clicca qui]
I presenti contenuti sono tutelati da diritti d’autore e non possono essere riutilizzati. Se desideri collaborare con noi e riutilizzare alcuni dei nostri contenuti, contatta: editors@pv-magazine.com."
https://www.pv-magazine.it/2023/11/29/agrivoltaics2023-lindustria-suggerisce-agricentricita-nei-progetti-agripv/,"BANDI E ASTE,FINANZA,INSTALLAZIONI E IMPIANTI,LEGGI & ATTI,MERCATI & POLITICHE,POLITICA,SVILUPPI DI MERCATO,FRANCIA,GERMANIA,ITALIA,SPAGNA",SERGIO MATALUCCI,"NOVEMBRE 29, 2023","Agrivoltaics2023, l’industria suggerisce “agricentricità” dei progetti agriPV","Sviluppatori solari, centri di ricerca e altre parti interessate affermano che i progetti agriPV devono garantire un ruolo centrale alla produzione agricola nelle configurazioni agriPV. Questo è il principale messaggio della prima giornata della conferenza Agrivoltaics2023, in corso a Strasburgo.
Quindi non perdetevi Roundtables Europe.
Session 6 | Agri PV: Harvesting ideas
Dec 5, 4:15 pm CET, Berlin
Across a span of five years, pv magazine has published more than 300 articles on solar and agriculture, Agrivoltatics, or AgriPV. Yet still, the idea of farmers and solar working together in cropping and grazing feels like a nascent industry, or at best, gaining traction. Why is the industry not moving faster together, and what’s next for AgriPV, and where?
“Dobbiamo lavorare a casi commerciali sostenibili: siamo ancora in una fase iniziale e c’è molto da lavorare su questo aspetto, ma non possiamo mettere in discussione la centralità della produzione agricola”, ha dichiarato Emilien Simonot, responsabile Agrivoltaics EMEA & APAC di Lightsource bp.
Osservazioni simili sono state fatte da un’ampia gamma di relatori, tra cui Max Trommsdorff, responsabile del gruppo Agrivoltaico del Fraunhofer Institute for Solar Energy Systems. Il Fraunhofer è stata la prima istituzione a introdurre il concetto di agriPV.
“È necessario un cambiamento di mentalità, dall’ottimizzazione della produzione di energia alla soddisfazione delle esigenze degli agricoltori”, ha affermato Guillaume Biree, responsabile vendite Francia e Benelux del Gruppo Schletter.
Celeste Mellone, avvocato di Green Horse Advisory, è stata la voce principale a sottolineare che un business case per le aziende energetiche è altrettanto essenziale, poiché i progetti devono avere anche un senso economico.
Green Horse Advisory è co-fondatore di AIAS, l’Associazione Italiana Agrivoltaico Sostenibile. Giovedì, AIAS ha rafforzato i rapporti con France Agrivoltaïsme e alla tedesca VnAP. Le tre organizzazioni sorelle hanno firmato un accordo per collaborare e condividere i loro membri.
“Unendo i nostri punti di forza e le nostre competenze, puntiamo ad amplificare il nostro impatto, portando cambiamenti positivi e innovazione nel panorama dell’agrivoltaico in Italia, Francia e Germania”, hanno commentato in un post congiunto.
Altre sfide: comunicazione e ulteriori vincoli per i produttori di energia
Un allarme è stato lanciato dal mondo agricolo, che sembra andare d’accordo con il mondo dell’energia a livello europeo, ma non necessariamente a livello nazionale in diversi Stati membri dell’UE. Il messaggio: anche la biodiversità deve essere considerata.
Theresa Kärtner, consulente per le energie rinnovabili presso l’associazione tedesca degli agricoltori DBV, ha affermato che la produzione di energia è la terza priorità per alcuni progetti agriPV, i cosiddetti biodiversity agriPV.
“In questo caso, la priorità dovrebbe essere data alla produzione agricola, poi alla biodiversità e infine all’energia”, ha detto Kärtner.
Dopo il ruolo della produzione di energia elettrica nei progetti agriPV, il secondo argomento più delicato riguarda i limiti e i vincoli dei progetti agriPV. I vincoli, che per ora sarebbero a livello nazionale, potrebbero includere un tasso di utilizzo massimo (una quantità massima di terreno su cui installare i pannelli) o una produttività agricola minima.
I sostenitori affermano che i vincoli potrebbero portare all’innovazione, mentre gli oppositori sostengono che rallenterebbero artificialmente gli sviluppi necessari per raggiungere gli obiettivi del 2030 e del 2050. SolarPower Europe ha sottolineato che l’agriPV ha un ruolo centrale per raggiungere gli ambiziosi obiettivi energetici e climatici.
“In Germania dobbiamo installare 20 GW ogni anno, di cui 10 GW sui tetti e 10 GW a terra. Di questi, in futuro, 3 GW saranno terreni a doppio uso, con attività agricole. L’integrazione sarà ancora più importante”, ha commentato Stephan Schindele, responsabile del Product Management agriPV di BayWa r.e.
Secondo Schindele, agriPV è un termine relativamente nuovo e necessita di un coordinamento intersettoriale.
“Siamo in fase di apprendimento. L’agriPV è fattibile. Le sfide sono soprattutto legate alla comunicazione. Non si tratta di una sfida produttiva, ma piuttosto legale”, ha concluso Schindele.
La sfida della comunicazione richiede un maggiore coordinamento tra gli agricoltori e i produttori di energia elettrica, soprattutto per l’agricoltura dei seminativi.
La Germania sembra dare l’esempio, con l’associazione agricola DBV che sta lavorando a un documento comune con la BNE per definire le misure legali necessarie per implementare la biodiversità fotovoltaica.
I presenti contenuti sono tutelati da diritti d’autore e non possono essere riutilizzati. Se desideri collaborare con noi e riutilizzare alcuni dei nostri contenuti, contatta: editors@pv-magazine.com."
https://www.pv-magazine.it/2023/11/29/i-prezzi-del-polisilicio-potrebbero-toccare-i-minimi-storici-entro-fine-anno/,"INDUSTRIA & FORNITORI,MERCATI & POLITICHE,MODULI,SVILUPPI DI MERCATO,CINA,WORLD",EMILIANO BELLINI,"NOVEMBRE 29, 2023",I prezzi del polisilicio potrebbero toccare i minimi storici entro fine anno,"I prezzi del polisilicio potrebbero presto raggiungere un nuovo minimo storico, secondo un nuovo rapporto di Bernreuter Research.
“Potrebbe accadere già a fine dicembre 2023”, ha dichiarato a pv magazine l’analista del polisilicio Johannes Bernreuter. “Mi aspetto sicuramente per la prima metà del 2024”.
Il rapporto afferma che il mondo potrebbe raggiungere 2,95 milioni di MT di capacità di polisilicio entro la fine di quest’anno, di cui solo 200.000 MT al di fuori della Cina.
L’azienda ha dichiarato che la cinese Tongwei è destinata ad aggiungere altri 575.000 MT di capacità di polisilicio nel 2024, superando l’aumento della domanda globale di polisilicio di soli 200.000 MT. Questa significativa sovraccapacità dovrebbe comportare l’abbandono di numerosi progetti annunciati negli ultimi due anni e l’eliminazione di fino a 2.400.000 MT di capacità.
“Questo numero comprende anche le capacità ancora in costruzione”, ha dichiarato Bernreuter.
Questa nuova scossa del settore interesserà soprattutto i produttori con sede in Cina, le aziende europee e i nuovi operatori.
“Mentre la quota della Cina nella produzione globale di polisilicio aumenterà ulteriormente fino a raggiungere il 90% nel 2023, i produttori non cinesi Wacker, OCI, Hemlock Semiconductor e REC Silicon rimarranno esenti dalla scossa”, si legge nel rapporto. “Il motivo è la legge sulla prevenzione del lavoro forzato degli uiguri negli Stati Uniti, che vieta i prodotti provenienti dalla regione autonoma uigura dello Xinjiang, nella Cina nordoccidentale”.
Bernreuter ha dichiarato di prevedere una crescita della domanda globale di fotovoltaico da 425 GW nel 2023 a 1,1 GW nel 2027. Ha affermato che questo potrebbe portare a una carenza di silicio metallico, una materia prima per la produzione di polisilicio.
“Il quarzo per il silicio metallico si esaurirà nella seconda metà di questo decennio”, ha affermato.
I presenti contenuti sono tutelati da diritti d’autore e non possono essere riutilizzati. Se desideri collaborare con noi e riutilizzare alcuni dei nostri contenuti, contatta: editors@pv-magazine.com."
https://www.pv-magazine.it/2023/11/29/commissione-europea-stanzia-oltre-300-milioni-per-elmed/,"FINANZA,MERCATI & POLITICHE,POLITICA,RETI E INTEGRAZIONE DI RETI,SVILUPPI DI MERCATO,ITALIA,TUNISIA",SERGIO MATALUCCI,"NOVEMBRE 29, 2023",Commissione europea stanzia oltre 300 milioni per Elmed,"Terna e Steg, la società tunisina dell’elettricità e del gas, anno firmato il Grant Agreement per il progetto di interconnessione elettrica Elmed, il ponte energetico che collegherà l’Europa e il Nord Africa. La firma è avvenuta a Bruxelles, in occasione della quarta edizione dei PCI Energy Days.
L’accordo, ratificato ad agosto, ha dato il via al finanziamento di 307 milioni di euro stanziato dalla Commissione e destinato al collegamento sottomarino tra Italia e Tunisia. I fondi del programma di finanziamento UE “Connecting Europe Facility” sono stati assegnati per la prima volta nella storia a un progetto tra uno Stato Membro e uno Stato Terzo.
“Continueremo anche in futuro a collaborare con le istituzioni comunitarie”, ha dichiarato Giuseppina Di Foggia, Amministratore Delegato e Direttore Generale di Terna. “Elmed è una infrastruttura strategica per l’Italia e per l’Europa, uno dei principali interventi del Piano di Sviluppo di Terna, e contribuirà all’incremento e all’integrazione delle energie rinnovabili nei due continenti, consentendo al Paese e all’UE di aumentare il livello d’indipendenza energetica”.
L’interconnessione di circa 220 km di lunghezza (di cui circa 200 km in cavo sottomarino a una profondità massima di circa 800 metri) collegherà la rete elettrica tunisina a quella italiana attraverso un cavo sottomarino da 600 MW. L’investimento previsto è di  850 milioni di euro.
“L’interconnessione simboleggia anche l’eccezionale livello di cooperazione tra i due continenti e, in particolare, nel Mediterraneo, fra Tunisia e Italia, aprendo l’orizzonte a numerosi altri progetti nella regione, grazie al sostegno delle istituzioni dell’Unione Europea”, ha dichiarato Fayçel Tarifa, Presidente e Direttore Generale di Steg.
I presenti contenuti sono tutelati da diritti d’autore e non possono essere riutilizzati. Se desideri collaborare con noi e riutilizzare alcuni dei nostri contenuti, contatta: editors@pv-magazine.com."
